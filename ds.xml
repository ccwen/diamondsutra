<body>
<seg id="0" name="什譯金剛經"/>
金剛般若波羅蜜經
<seg id="1" name="法會因由"/>
<kw a="jwn" n="1"/>
<kw a="jwn" n="2"/>
<kw a="jwn" n="3"/>
<kw a="jwn" n="4"/>
<kw a="jwn" n="5"/>
<kw a="jwn" n="6"/>
<kw a="jwn" n="7"/>
<kw a="jwn" n="8"/>
<kw a="jwn" n="9"/>
<kw a="jwn" n="10"/>
<kw a="jwn" n="11"/>
<kw a="jwn" n="12"/>
<kw a="jwn" n="13"/>
<kw a="jwn" n="14"/>
<kw a="jwn" n="15"/>
<kw a="jwn" n="16"/>
<kw a="jwn" n="17"/>
<kw a="jwn" n="18"/>
<kw a="jwn" n="19"/>
<kw a="jwn" n="20"/>
<kw a="jwn" n="21"/>
<kw a="jwn" n="22"/>
<kw a="jwn" n="23"/>
<kw a="jwn" n="24"/>
<kw a="jwn" n="25"/>
<kw a="jwn" n="26"/>
<kw a="jwn" n="27"/>
<kw a="jwn" n="28"/>
<kw a="yinshun" n="1"/>
<kw a="yinshun" n="2"/>
<seg/>如是我聞：一時，佛在舍衛國祇樹給孤獨園，與大比丘眾千二百五十人俱。
<kw a="jwn" n="29"/>
<kw a="yinshun" n="3"/>
<seg/>爾時，世尊食時，著衣持鉢，入舍衛大城乞食。於其城中，次第乞已，還至本處。飯食訖，收衣鉢，洗足已，敷座而坐。
<seg id="2" name="善現啟請"/>
<kw a="jwn" n="30"/>
<kw a="jwn" n="31"/>
<kw a="jwn" n="32"/>
<kw a="jwn" n="33"/>
<kw a="yinshun" n="4"/>
<kw a="yinshun" n="5"/>
<kw a="yinshun" n="6"/>
<kw a="yinshun" n="7"/>
<seg/>時，長老須菩提在大眾中即從座起，偏袒右肩，右膝著地，合掌恭敬而白佛言：
<kw a="jwn" n="34"/>
<seg/>「希有！世尊！如來善護念諸菩薩，善付囑諸菩薩。
<kw a="jwn" n="35"/>
<seg/>世尊！善男子、善女人，發阿耨多羅三藐三菩提心，應云何住？云何降伏其心？」
<kw a="jwn" n="36"/>
<kw a="jwn" n="37"/>
<kw a="yinshun" n="8"/>
<seg/>佛言：「善哉，善哉！須菩提！如汝所說：『如來善護念諸菩薩，善付囑諸菩薩。』
<kw a="jwn" n="38"/>
<kw a="jwn" n="39"/>
<kw a="jwn" n="40"/>
<seg/>汝今諦聽，當為汝說。善男子、善女人，發阿耨多羅三藐三菩提心，應如是住，如是降伏其心。」
<kw a="jwn" n="41"/>
<seg/>「唯然。世尊！願樂欲聞。」
<seg id="3" name="大乘正宗"/>
<kw a="jwn" n="42"/>
<kw a="jwn" n="43"/>
<kw a="jwn" n="44"/>
<kw a="jwn" n="45"/>
<kw a="jwn" n="46"/>
<kw a="jwn" n="47"/>
<kw a="yinshun" n="9"/>
<kw a="yinshun" n="10"/>
<seg/>佛告須菩提：「諸菩薩摩訶薩應如是降伏其心：
<kw a="jwn" n="48"/>
<seg/>『所有一切眾生之類，若卵生、若胎生、若濕生、若化生，若有色、若無色，若有想、若無想、若非有想非無想，我皆令入無餘涅槃而滅度之。』如是滅度無量無數無邊眾生，實無眾生得滅度者。	
<kw a="jwn" n="49"/>
<seg/>何以故？須菩提！若菩薩有我相、人相、眾生相、壽者相，即非菩薩。
 <seg id="4" name="妙行無住"/>
<kw a="jwn" n="50"/>
<kw a="jwn" n="51"/>
<kw a="jwn" n="52"/>
<kw a="yinshun" n="11"/>
<seg/>復次，須菩提！菩薩於法，應無所住，行於布施，
<kw a="jwn" n="53"/>
<seg/>所謂不住色布施，不住聲香味觸法布施。
<kw a="jwn" n="54"/>
<seg/>須菩提！菩薩應如是布施，不住於相。
<kw a="jwn" n="55"/>
<kw a="jwn" n="56"/>
<seg/>何以故？若菩薩不住相布施，其福德不可思量。
<seg id="5" name="如理實見"/>
<kw a="jwn" n="57"/>
<seg/>「須菩提！於意云何？東方虛空可思量不？」「不也，世尊！」「須菩提！南西北方四維上下虛空可思量不？」「不也，世尊！」
<kw a="jwn" n="58"/>
<seg/>須菩提！菩薩無住相布施，福德亦復如是不可思量。
<kw a="jwn" n="59"/>
<seg/>須菩提！菩薩但應如所教住。
<kw a="jwn" n="60"/>
<kw a="jwn" n="61"/>
<kw a="jwn" n="62"/>
<kw a="yinshun" n="12"/>
<kw a="yinshun" n="13"/>
<seg/>「須菩提！於意云何？可以身相見如來不？」
<kw a="jwn" n="63"/>
<kw a="jwn" n="64"/>
<seg/>「不也，世尊！不可以身相得見如來。
<kw a="jwn" n="65"/>
<seg/>何以故？如來所說身相，即非身相。」
<kw a="jwn" n="66"/>
<kw a="jwn" n="67"/>
<seg/>佛告須菩提：「凡所有相，皆是虛妄。
<kw a="jwn" n="68"/>
<seg/>若見諸相非相，則見如來。」
<seg id="6" name="正信希有"/>
<kw a="jwn" n="69"/>
<kw a="jwn" n="70"/>
<kw a="jwn" n="71"/>
<kw a="yinshun" n="14"/>
<kw a="yinshun" n="15"/>
<seg/>須菩提白佛言：「世尊！頗有眾生，得聞如是言說章句，生實信不？」
<kw a="jwn" n="72"/>
<kw a="jwn" n="73"/>
<kw a="yinshun" n="16"/>
<kw a="yinshun" n="17"/>
<seg/>佛告須菩提：「莫作是說。如來滅後，後五百歲，有持戒修福者，於此章句能生信心，以此為實，
<kw a="jwn" n="74"/>
<kw a="yinshun" n="18"/>
<seg/>當知是人，不於一佛二佛三四五佛而種善根，已於無量千萬佛所種諸善根，
<kw a="jwn" n="75"/>
<kw a="jwn" n="76"/>
<kw a="yinshun" n="19"/>
<seg/>聞是章句，乃至一念生淨信者，須菩提！如來悉知悉見，是諸眾生得如是無量福德。
<kw a="jwn" n="77"/>
<kw a="jwn" n="78"/>
<kw a="yinshun" n="20"/>
<seg/>何以故？是諸眾生無復我相、人相、眾生相、壽者相、無法相，亦無非法相。
<kw a="jwn" n="79"/>
<seg/>何以故？是諸眾生若心取相，則為著我、人、眾生、壽者。若取法相，即著我、人、眾生、壽者。何以故？若取非法相，即著我、人、眾生、壽者，
<kw a="jwn" n="80"/>
<kw a="jwn" n="81"/>
<seg/>是故不應取法，不應取非法。
<kw a="jwn" n="82"/>
<seg/>以是義故，如來常說：『汝等比丘，知我說法，如筏喻者，法尚應捨，何況非法。』
<seg id="7" name="無得無說"/>
<kw a="jwn" n="83"/>
<kw a="jwn" n="84"/>
<kw a="yinshun" n="21"/>
<kw a="yinshun" n="22"/>
<kw a="yinshun" n="23"/>
<seg/>「須菩提！於意云何？如來得阿耨多羅三藐三菩提耶？如來有所說法耶？」
<kw a="jwn" n="85"/>
<kw a="jwn" n="86"/>
<seg/>須菩提言：「如我解佛所說義，無有定法名阿耨多羅三藐三菩提，亦無有定法，如來可說。
<kw a="jwn" n="87"/>
<seg/>何以故？如來所說法，皆不可取、不可說、非法、非非法。
<kw a="jwn" n="88"/>
<seg/>所以者何？一切賢聖，皆以無為法而有差別。」
<seg id="8" name="依法出生"/>
<kw a="jwn" n="89"/>
<kw a="jwn" n="90"/>
<kw a="jwn" n="91"/>
<kw a="yinshun" n="24"/>
<seg/>「須菩提！於意云何？若人滿三千大千世界七寶以用布施，是人所得福德，寧為多不？」
<kw a="jwn" n="92"/>
<seg/>須菩提言：「甚多，世尊！何以故？是福德即非福德性，是故如來說福德多。」
<kw a="jwn" n="93"/>
<seg/>若復有人，於此經中受持，乃至四句偈等，為他人說，其福勝彼。
<kw a="jwn" n="94"/>
<seg/>何以故？須菩提！一切諸佛，及諸佛阿耨多羅三藐三菩提法，皆從此經出。
<kw a="jwn" n="95"/>
<seg/>須菩提！所謂佛法者，即非佛法。
<seg id="9" name="一相無相"/>
<kw a="jwn" n="96"/>
<kw a="jwn" n="97"/>
<kw a="jwn" n="98"/>
<kw a="jwn" n="99"/>
<kw a="yinshun" n="25"/>
<seg/>「須菩提！於意云何？須陀洹能作是念：『我得須陀洹果。』不？」須菩提言：「不也，世尊！何以故？須陀洹名為入流，而無所入，不入色、聲、香、味、觸、法，是名須陀洹。」
<kw a="jwn" n="100"/>
<seg/>「須菩提！於意云何？斯陀含能作是念：『我得斯陀含果。』不？」須菩提言：「不也，世尊！何以故？斯陀含名一往來，而實無往來，是名斯陀含。」
<kw a="jwn" n="101"/>
<seg/>「須菩提！於意云何？阿那含能作是念：『我得阿那含果。』不？」須菩提言：「不也，世尊！何以故？阿那含名為不來，而實無來，是故名阿那含。」
<kw a="jwn" n="102"/>
<seg/>「須菩提！於意云何？阿羅漢能作是念：『我得阿羅漢道。』不？」須菩提言：「不也，世尊！何以故？實無有法名阿羅漢。世尊！若阿羅漢作是念：『我得阿羅漢道。』即為著我、人、眾生、壽者。
<kw a="jwn" n="103"/>
<kw a="jwn" n="104"/>
<kw a="jwn" n="105"/>
<seg/>世尊！佛說我得無諍三昧人中最為第一，是第一離欲阿羅漢。
<kw a="jwn" n="106"/>
<seg/>我不作是念：『我是離欲阿羅漢。』
<kw a="jwn" n="107"/>
<kw a="jwn" n="108"/>
<seg/>世尊！我若作是念：『我得阿羅漢道。』世尊則不說須菩提是樂阿蘭那行者。
<kw a="jwn" n="109"/>
<seg/>以須菩提實無所行，而名須菩提是樂阿蘭那行。」
<seg id="10" name="莊嚴淨土"/>
<kw a="jwn" n="110"/>
<kw a="yinshun" n="26"/>
<kw a="yinshun" n="27"/>
<kw a="yinshun" n="28"/>
<seg/>佛告須菩提：「於意云何？如來昔在然燈佛所，於法有所得不？」「世尊！如來在然燈佛所，於法實無所得。」
<kw a="jwn" n="111"/>
<kw a="jwn" n="112"/>
<kw a="jwn" n="113"/>
<kw a="yinshun" n="29"/>
<seg/>「須菩提！於意云何？菩薩莊嚴佛土不？」「不也，世尊！何以故？莊嚴佛土者，則非莊嚴，是名莊嚴。」
<kw a="jwn" n="114"/>
<seg/>是故須菩提，諸菩薩摩訶薩應如是生清淨心，不應住色生心，不應住聲、香、味、觸、法生心，應無所住而生其心。
<kw a="jwn" n="115"/>
<kw a="yinshun" n="30"/>
<seg/>「須菩提！譬如有人，身如須彌山王，於意云何？是身為大不？」須菩提言：「甚大，世尊！何以故？佛說非身，是名大身。」
<seg id="11" name="無為福勝"/>
<kw a="jwn" n="116"/>
<kw a="jwn" n="117"/>
<kw a="jwn" n="118"/>
<kw a="yinshun" n="31"/>
<seg/>「須菩提！如恒河中所有沙數，如是沙等恒河，於意云何？是諸恒河沙寧為多不？」須菩提言：「甚多，世尊！但諸恒河尚多無數，何況其沙。」
<kw a="jwn" n="119"/>
<seg/>「須菩提！我今實言告汝。若有善男子、善女人，以七寶滿爾所恒河沙數三千大千世界，以用布施，得福多不？」須菩提言：「甚多，世尊！」
<kw a="jwn" n="120"/>
<seg/>佛告須菩提：「若善男子、善女人，於此經中，乃至受持四句偈等，為他人說，而此福德勝前福德。」
<seg id="12" name="尊重正教"/>
<kw a="jwn" n="121"/>
<kw a="jwn" n="122"/>
<seg/>復次，須菩提！隨說是經，乃至四句偈等，當知此處，一切世間天、人、阿修羅，皆應供養，如佛塔廟，
<kw a="jwn" n="123"/>
<kw a="jwn" n="124"/>
<seg/>何況有人盡能受持讀誦。
<kw a="jwn" n="125"/>
<kw a="jwn" n="126"/>
<seg/>須菩提！當知是人成就最上第一希有之法，
<kw a="jwn" n="127"/>
<seg/>若是經典所在之處，則為有佛，若尊重弟子。
<seg id="13" name="如法受持"/>
<kw a="jwn" n="128"/>
<kw a="jwn" n="129"/>
<kw a="yinshun" n="32"/>
<kw a="yinshun" n="33"/>
<kw a="yinshun" n="34"/>
<seg/>爾時，須菩提白佛言：「世尊！當何名此經？我等云何奉持？」
<kw a="jwn" n="130"/>
<kw a="jwn" n="131"/>
<kw a="jwn" n="132"/>
<kw a="yinshun" n="35"/>
<kw a="yinshun" n="36"/>
<kw a="yinshun" n="37"/>
<seg/>佛告須菩提：「是經名為『金剛般若波羅蜜』。
<kw a="jwn" n="133"/>
<seg/>以是名字，汝當奉持。
<kw a="jwn" n="134"/>
<kw a="jwn" n="135"/>
<seg/>所以者何？
<kw a="jwn" n="136"/>
<kw a="jwn" n="137"/>
<kw a="jwn" n="138"/>
<seg/>須菩提！佛說般若波羅蜜，則非般若波羅蜜。
<kw a="jwn" n="139"/>
<seg/>須菩提！於意云何？如來有所說法不？」須菩提白佛言：「世尊！如來無所說。」
<kw a="jwn" n="140"/>
<kw a="jwn" n="141"/>
<kw a="jwn" n="142"/>
<kw a="yinshun" n="38"/>
<seg/>「須菩提！於意云何？三千大千世界所有微塵是為多不？」須菩提言：「甚多，世尊！」
<kw a="jwn" n="143"/>
<kw a="jwn" n="144"/>
<seg/>須菩提！諸微塵，如來說非微塵，是名微塵。
<kw a="jwn" n="145"/>
<seg/>如來說世界，非世界，是名世界。
<kw a="jwn" n="146"/>
<kw a="yinshun" n="39"/>
<seg/>「須菩提！於意云何？可以三十二相見如來不？」「不也，世尊！不可以三十二相得見如來。何以故？如來說三十二相，即是非相，是名三十二相。」
<kw a="jwn" n="147"/>
<kw a="jwn" n="148"/>
<kw a="yinshun" n="40"/>
<seg/>「須菩提！若有善男子、善女人，以恒河沙等身命布施；
<kw a="jwn" n="149"/>
<seg/>若復有人，於此經中，乃至受持四句偈等，為他人說，其福甚多。」
<seg id="14" name="離相寂滅"/>
<kw a="jwn" n="150"/>
<kw a="jwn" n="151"/>
<kw a="jwn" n="152"/>
<kw a="yinshun" n="41"/>
<kw a="yinshun" n="42"/>
<kw a="yinshun" n="43"/>
<seg/>爾時，須菩提聞說是經，深解義趣，涕淚悲泣，而白佛言：
<kw a="jwn" n="153"/>
<seg/>「希有，世尊！佛說如是甚深經典，我從昔來所得慧眼，未曾得聞如是之經。
<kw a="jwn" n="154"/>
<kw a="jwn" n="155"/>
<kw a="jwn" n="156"/>
<kw a="yinshun" n="44"/>
<seg/>世尊！若復有人得聞是經，信心清淨，則生實相，當知是人，成就第一希有功德。
<kw a="jwn" n="157"/>
<seg/>世尊！是實相者，則是非相，是故如來說名實相。
<kw a="jwn" n="158"/>
<kw a="jwn" n="159"/>
<kw a="jwn" n="160"/>
<seg/>世尊！我今得聞如是經典，信解受持不足為難，
<kw a="jwn" n="161"/>
<seg/>若當來世，後五百歲，其有眾生，得聞是經，信解受持，是人則為第一希有。
<kw a="jwn" n="162"/>
<kw a="jwn" n="163"/>
<seg/>何以故？此人無我相、人相、眾生相、壽者相。
<kw a="jwn" n="164"/>
<seg/>所以者何？我相即是非相，人相、眾生相、壽者相即是非相。
<kw a="jwn" n="165"/>
<seg/>何以故？離一切諸相，則名諸佛。」
<kw a="jwn" n="166"/>
<kw a="jwn" n="167"/>
<kw a="yinshun" n="45"/>
<kw a="yinshun" n="46"/>
<kw a="yinshun" n="47"/>
<kw a="yinshun" n="48"/>
<seg/>佛告須菩提：「如是，如是！若復有人，得聞是經，不驚、不怖、不畏，當知是人甚為希有。
<kw a="jwn" n="168"/>
<kw a="jwn" n="169"/>
<kw a="jwn" n="170"/>
<seg/>何以故？須菩提！如來說第一波羅蜜，非第一波羅蜜，是名第一波羅蜜。
<kw a="jwn" n="171"/>
<kw a="jwn" n="172"/>
<kw a="yinshun" n="49"/>
<kw a="yinshun" n="50"/>
<seg/>須菩提！忍辱波羅蜜，如來說非忍辱波羅蜜。
<kw a="jwn" n="173"/>
<kw a="jwn" n="174"/>
<seg/>何以故？須菩提！如我昔為歌利王割截身體，我於爾時，無我相、無人相、無眾生相、無壽者相。何以故？我於往昔節節支解時，若有我相、人相、眾生相、壽者相，應生瞋恨。
<kw a="jwn" n="175"/>
<seg/>須菩提！又念過去於五百世作忍辱仙人，於爾所世，無我相、無人相、無眾生相、無壽者相。
<kw a="jwn" n="176"/>
<kw a="jwn" n="177"/>
<kw a="jwn" n="178"/>
<kw a="jwn" n="179"/>
<seg/>是故須菩提！菩薩應離一切相，發阿耨多羅三藐三菩提心，
<kw a="jwn" n="180"/>
<seg/>不應住色生心，不應住聲香味觸法生心，應生無所住心。
<kw a="jwn" n="181"/>
<seg/>若心有住，則為非住。
<kw a="jwn" n="182"/>
<kw a="jwn" n="183"/>
<seg/>是故佛說：『菩薩心不應住色布施。』
<kw a="jwn" n="184"/>
<kw a="jwn" n="185"/>
<seg/>須菩提！菩薩為利益一切眾生，應如是布施。
<kw a="jwn" n="186"/>
<seg/>如來說：『一切諸相，即是非相。』又說：『一切眾生，則非眾生。』
<kw a="jwn" n="187"/>
<kw a="jwn" n="188"/>
<kw a="yinshun" n="51"/>
<seg/>須菩提！如來是真語者、實語者、如語者、不誑語者、不異語者。
<kw a="jwn" n="189"/>
<seg/>須菩提！如來所得法，此法無實無虛。
<kw a="jwn" n="190"/>
<kw a="jwn" n="191"/>
<seg/>須菩提！若菩薩心住於法而行布施，如人入闇，則無所見；
<kw a="jwn" n="192"/>
<seg/>若菩薩心不住法而行布施，如人有目，日光明照，見種種色。
<kw a="jwn" n="193"/>
<kw a="yinshun" n="52"/>
<seg/>須菩提！當來之世，若有善男子、善女人，能於此經受持讀誦，則為如來以佛智慧，悉知是人，悉見是人，皆得成就無量無邊功德。
<seg id="15" name="持經功德"/>
<kw a="jwn" n="194"/>
<kw a="jwn" n="195"/>
<kw a="jwn" n="196"/>
<seg/>須菩提！若有善男子、善女人，初日分以恒河沙等身布施，中日分復以恒河沙等身布施，後日分亦以恒河沙等身布施，如是無量百千萬億劫以身布施；
<kw a="jwn" n="197"/>
<kw a="jwn" n="198"/>
<kw a="jwn" n="199"/>
<seg/>若復有人，聞此經典，信心不逆，其福勝彼，
<kw a="jwn" n="200"/>
<seg/>何況書寫、受持、讀誦、為人解說。
<kw a="jwn" n="201"/>
<kw a="jwn" n="202"/>
<kw a="yinshun" n="53"/>
<kw a="yinshun" n="54"/>
<kw a="yinshun" n="55"/>
<seg/>須菩提！以要言之，是經有不可思議、不可稱量、無邊功德。
<kw a="jwn" n="203"/>
<seg/>如來為發大乘者說，為發最上乘者說。
<kw a="jwn" n="204"/>
<kw a="jwn" n="205"/>
<seg/>若有人能受持讀誦，廣為人說，如來悉知是人，悉見是人，皆得成就不可量、不可稱、無有邊、不可思議功德，如是人等，則為荷擔如來阿耨多羅三藐三菩提。
<kw a="jwn" n="206"/>
<seg/>何以故？須菩提！若樂小法者，著我見、人見、眾生見、壽者見，則於此經，不能聽受讀誦、為人解說。
<kw a="jwn" n="207"/>
<kw a="yinshun" n="56"/>
<seg/>須菩提！在在處處，若有此經，一切世間天、人、阿修羅，所應供養；當知此處，則為是塔，皆應恭敬，作禮圍繞，以諸華香而散其處。
<seg id="16" name="能淨業障"/>
<kw a="jwn" n="208"/>
<kw a="jwn" n="209"/>
<kw a="yinshun" n="57"/>
<seg/>復次，須菩提！善男子、善女人，受持讀誦此經，若為人輕賤，是人先世罪業，應墮惡道，
<kw a="jwn" n="210"/>
<seg/>以今世人輕賤故，先世罪業則為消滅，當得阿耨多羅三藐三菩提。
<kw a="jwn" n="211"/>
<kw a="jwn" n="212"/>
<kw a="yinshun" n="58"/>
<seg/>須菩提！我念過去無量阿僧祇劫，於然燈佛前，得值八百四千萬億那由他諸佛，悉皆供養承事，無空過者；
<kw a="jwn" n="213"/>
<kw a="yinshun" n="59"/>
<seg/>若復有人，於後末世，能受持讀誦此經，所得功德，於我所供養諸佛功德，百分不及一，千萬億分、乃至算數譬喻所不能及。
<kw a="jwn" n="214"/>
<kw a="jwn" n="215"/>
<seg/>須菩提！若善男子、善女人，於後末世，有受持讀誦此經，所得功德，我若具說者，或有人聞，心則狂亂，狐疑不信。
<kw a="jwn" n="216"/>
<seg/>須菩提！當知是經義不可思議，果報亦不可思議。
<seg id="17" name="究竟無我"/>
<kw a="jwn" n="217"/>
<kw a="jwn" n="218"/>
<kw a="jwn" n="219"/>
<kw a="jwn" n="220"/>
<kw a="yinshun" n="60"/>
<kw a="yinshun" n="61"/>
<kw a="yinshun" n="62"/>
<seg/>爾時，須菩提白佛言：「世尊！善男子、善女人，發阿耨多羅三藐三菩提心，云何應住？云何降伏其心？」
<kw a="jwn" n="221"/>
<kw a="yinshun" n="63"/>
<kw a="yinshun" n="64"/>
<kw a="yinshun" n="65"/>
<seg/>佛告須菩提：「善男子、善女人，發阿耨多羅三藐三菩提者，當生如是心：『我應滅度一切眾生。滅度一切眾生已，而無有一眾生實滅度者。』
<kw a="jwn" n="222"/>
<seg/>何以故？須菩提！若菩薩有我相、人相、眾生相、壽者相，則非菩薩。
<kw a="jwn" n="223"/>
<seg/>所以者何？須菩提！實無有法發阿耨多羅三藐三菩提者。
<kw a="jwn" n="224"/>
<kw a="jwn" n="225"/>
<kw a="jwn" n="226"/>
<kw a="jwn" n="227"/>
<kw a="jwn" n="228"/>
<kw a="yinshun" n="66"/>
<seg/>「須菩提！於意云何？如來於然燈佛所，有法得阿耨多羅三藐三菩提不？」
<kw a="jwn" n="229"/>
<seg/>「不也，世尊！如我解佛所說義，佛於然燈佛所，無有法得阿耨多羅三藐三菩提。」
<kw a="jwn" n="230"/>
<kw a="jwn" n="231"/>
<seg/>佛言：「如是，如是！須菩提！實無有法如來得阿耨多羅三藐三菩提。
<kw a="jwn" n="232"/>
<kw a="jwn" n="233"/>
<seg/>須菩提！若有法如來得阿耨多羅三藐三菩提者，然燈佛則不與我授記：『汝於來世，當得作佛，號釋迦牟尼。』
<kw a="jwn" n="234"/>
<seg/>以實無有法得阿耨多羅三藐三菩提，是故然燈佛與我受記，作是言：『汝於來世，當得作佛，號釋迦牟尼。』
<kw a="jwn" n="235"/>
<kw a="jwn" n="236"/>
<seg/>何以故？如來者，即諸法如義。
<kw a="jwn" n="237"/>
<kw a="jwn" n="238"/>
<seg/>若有人言：『如來得阿耨多羅三藐三菩提。』須菩提！實無有法，佛得阿耨多羅三藐三菩提。
<kw a="jwn" n="239"/>
<seg/>須菩提！如來所得阿耨多羅三藐三菩提，於是中無實無虛。
<kw a="jwn" n="240"/>
<kw a="jwn" n="241"/>
<seg/>是故如來說：『一切法皆是佛法。』
<kw a="jwn" n="242"/>
<seg/>須菩提！所言一切法者，即非一切法，是故名一切法。
<kw a="jwn" n="243"/>
<kw a="yinshun" n="67"/>
<kw a="yinshun" n="68"/>
<seg/>須菩提！譬如人身長大。須菩提言：「世尊！如來說人身長大，則為非大身，是名大身。」
<kw a="jwn" n="244"/>
<kw a="jwn" n="245"/>
<kw a="jwn" n="246"/>
<kw a="jwn" n="247"/>
<kw a="yinshun" n="69"/>
<seg/>須菩提！菩薩亦如是。若作是言：『我當滅度無量眾生。』則不名菩薩。
<kw a="jwn" n="248"/>
<kw a="jwn" n="249"/>
<seg/>何以故？須菩提！實無有法名為菩薩。
<kw a="jwn" n="250"/>
<seg/>是故佛說：『一切法無我、無人、無眾生、無壽者。』
<kw a="jwn" n="251"/>
<kw a="jwn" n="252"/>
<kw a="yinshun" n="70"/>
<seg/>須菩提！若菩薩作是言：『我當莊嚴佛土。』是不名菩薩。
<kw a="jwn" n="253"/>
<seg/>何以故？如來說莊嚴佛土者，即非莊嚴，是名莊嚴。
<kw a="jwn" n="254"/>
<kw a="jwn" n="255"/>
<seg/>須菩提！若菩薩通達無我法者，如來說名真是菩薩。
<seg id="18" name="一體同觀"/>
<kw a="jwn" n="256"/>
<kw a="jwn" n="257"/>
<kw a="jwn" n="258"/>
<kw a="yinshun" n="71"/>
<kw a="yinshun" n="72"/>
<kw a="yinshun" n="73"/>
<kw a="yinshun" n="74"/>
<seg/>「須菩提！於意云何？如來有肉眼不？」「如是，世尊！如來有肉眼。」「須菩提！於意云何？如來有天眼不？」「如是，世尊！如來有天眼。」「須菩提！於意云何？如來有慧眼不？」「如是，世尊！如來有慧眼。」「須菩提！於意云何？如來有法眼不？」「如是，世尊！如來有法眼。」「須菩提！於意云何？如來有佛眼不？」「如是，世尊！如來有佛眼。」
<kw a="jwn" n="259"/>
<seg/>「須菩提！於意云何？恒河中所有沙，佛說是沙不？」「如是，世尊！如來說是沙。」
<kw a="jwn" n="260"/>
<kw a="jwn" n="261"/>
<kw a="jwn" n="262"/>
<kw a="jwn" n="263"/>
<kw a="yinshun" n="75"/>
<seg/>「須菩提！於意云何？如一恒河中所有沙，有如是等恒河，是諸恒河所有沙數佛世界，如是寧為多不？」「甚多，世尊！」
<kw a="jwn" n="264"/>
<seg/>佛告須菩提：「爾所國土中，所有眾生，若干種心，如來悉知。
<kw a="jwn" n="265"/>
<seg/>何以故？如來說諸心，皆為非心，是名為心。
<kw a="jwn" n="266"/>
<seg/>所以者何？須菩提！過去心不可得，現在心不可得，未來心不可得。」
<seg id="19" name="法界通化"/>
<kw a="jwn" n="267"/>
<kw a="jwn" n="268"/>
<kw a="jwn" n="269"/>
<kw a="jwn" n="270"/>
<seg/>「須菩提！於意云何？若有人滿三千大千世界七寶以用布施，是人以是因緣，得福多不？」「如是，世尊！此人以是因緣，得福甚多。」
<kw a="jwn" n="271"/>
<seg/>「須菩提！若福德有實，如來不說得福德多；以福德無故，如來說得福德多。」
<seg id="20" name="離色離相"/>
<kw a="jwn" n="272"/>
<kw a="jwn" n="273"/>
<kw a="yinshun" n="76"/>
<seg/>「須菩提！於意云何？佛可以具足色身見不？」「不也，世尊！如來不應以具足色身見。何以故？如來說具足色身，即非具足色身，是名具足色身。」
<kw a="jwn" n="274"/>
<seg/>「須菩提！於意云何？如來可以具足諸相見不？」「不也，世尊！如來不應以具足諸相見。何以故？如來說諸相具足，即非具足，是名諸相具足。」
<seg id="21" name="非說所說"/>
<kw a="jwn" n="275"/>
<kw a="jwn" n="276"/>
<kw a="jwn" n="277"/>
<kw a="jwn" n="278"/>
<kw a="yinshun" n="77"/>
<seg/>「須菩提！汝勿謂如來作是念：『我當有所說法。』莫作是念，
<kw a="jwn" n="279"/>
<seg/>何以故？若人言：『如來有所說法。』即為謗佛，不能解我所說故。
<kw a="jwn" n="280"/>
<seg/>須菩提！說法者，無法可說，是名說法。」
<kw a="jwn" n="281"/>
<kw a="jwn" n="282"/>
<kw a="yinshun" n="78"/>
<seg/>爾時，慧命須菩提白佛言：「世尊！頗有眾生，於未來世，聞說是法，生信心不？」
<kw a="jwn" n="283"/>
<seg/>佛言：「須菩提！彼非眾生，非不眾生。
<kw a="jwn" n="284"/>
<seg/>何以故？須菩提！眾生、眾生者，如來說非眾生，是名眾生。」
<seg id="22" name="無法可得"/>
<kw a="jwn" n="285"/>
<kw a="jwn" n="286"/>
<kw a="yinshun" n="79"/>
<seg/>須菩提白佛言：「世尊！佛得阿耨多羅三藐三菩提，為無所得耶？」
<kw a="jwn" n="287"/>
<seg/>如是，如是！須菩提！我於阿耨多羅三藐三菩提乃至無有少法可得，是名阿耨多羅三藐三菩提。
<seg id="23" name="淨心行善"/>
<kw a="jwn" n="288"/>
<kw a="jwn" n="289"/>
<seg/>復次，須菩提！是法平等，無有高下，是名阿耨多羅三藐三菩提；
<kw a="jwn" n="290"/>
<seg/>以無我、無人、無眾生、無壽者，修一切善法，則得阿耨多羅三藐三菩提。
<kw a="jwn" n="291"/>
<seg/>須菩提！所言善法者，如來說非善法，是名善法。
<seg id="24" name="福智無比"/>
<kw a="jwn" n="292"/>
<kw a="jwn" n="293"/>
<kw a="yinshun" n="80"/>
<seg/>須菩提！若三千大千世界中所有諸須彌山王，如是等七寶聚，有人持用布施；
<kw a="jwn" n="294"/>
<seg/>若人以此般若波羅蜜經，乃至四句偈等，受持讀誦、為他人說，於前福德百分不及一，百千萬億分，乃至算數譬喻所不能及。
<seg id="25" name="化無所化"/>
<kw a="jwn" n="295"/>
<kw a="jwn" n="296"/>
<kw a="jwn" n="297"/>
<kw a="jwn" n="298"/>
<kw a="jwn" n="299"/>
<kw a="yinshun" n="81"/>
<kw a="yinshun" n="82"/>
<seg/>須菩提！於意云何？汝等勿謂如來作是念：『我當度眾生。』須菩提！莫作是念。
<kw a="jwn" n="300"/>
<seg/>何以故？實無有眾生如來度者，若有眾生如來度者，如來則有我、人、眾生、壽者。
<kw a="jwn" n="301"/>
<seg/>須菩提！如來說：『有我者，則非有我，而凡夫之人以為有我。』須菩提！凡夫者，如來說則非凡夫。
<seg id="26" name="法身非相"/>
<kw a="jwn" n="302"/>
<kw a="jwn" n="303"/>
<kw a="yinshun" n="83"/>
<kw a="yinshun" n="84"/>
<kw a="yinshun" n="85"/>
<seg/>「須菩提！於意云何？可以三十二相觀如來不？」須菩提言：「如是，如是！以三十二相觀如來。」
<kw a="jwn" n="304"/>
<kw a="jwn" n="305"/>
<kw a="jwn" n="306"/>
<seg/>佛言：「須菩提！若以三十二相觀如來者，轉輪聖王則是如來。」須菩提白佛言：「世尊！如我解佛所說義，不應以三十二相觀如來。」
<kw a="jwn" n="307"/>
<seg/>爾時，世尊而說偈言：「若以色見我，以音聲求我，是人行邪道，不能見如來。」
<seg id="27" name="無斷無滅"/>
<kw a="jwn" n="308"/>
<kw a="jwn" n="309"/>
<seg/>須菩提！汝若作是念：『如來不以具足相故，得阿耨多羅三藐三菩提。』須菩提！莫作是念。如來不以具足相故，得阿耨多羅三藐三菩提。
<kw a="jwn" n="310"/>
<seg/>須菩提！汝若作是念：『發阿耨多羅三藐三菩提者，說諸法斷滅相。』莫作是念。何以故？發阿耨多羅三藐三菩提心者，於法不說斷滅相。
<seg id="28" name="不受不貪"/>
<kw a="jwn" n="311"/>
<kw a="jwn" n="312"/>
<kw a="jwn" n="313"/>
<kw a="jwn" n="314"/>
<kw a="yinshun" n="86"/>
<seg/>「須菩提！若菩薩以滿恒河沙等世界七寶布施；
<kw a="jwn" n="315"/>
<seg/>若復有人知一切法無我，得成於忍，此菩薩勝前菩薩所得功德。
<kw a="jwn" n="316"/>
<seg/>須菩提！以諸菩薩不受福德故。」
<kw a="jwn" n="317"/>
<kw a="jwn" n="318"/>
<seg/>須菩提白佛言：「世尊！云何菩薩不受福德？」
<kw a="jwn" n="319"/>
<seg/>須菩提！菩薩所作福德，不應貪著，是故說不受福德。
<seg id="29" name="威儀寂淨"/>
<kw a="jwn" n="320"/>
<kw a="jwn" n="321"/>
<kw a="jwn" n="322"/>
<kw a="jwn" n="323"/>
<kw a="yinshun" n="87"/>
<seg/>須菩提！若有人言：『如來若來若去、若坐若臥。』是人不解我所說義。
<kw a="jwn" n="324"/>
<seg/>何以故？如來者，無所從來，亦無所去，故名如來。
<seg id="30" name="一合理相"/>
<kw a="jwn" n="325"/>
<kw a="jwn" n="326"/>
<kw a="jwn" n="327"/>
<kw a="yinshun" n="88"/>
<kw a="yinshun" n="89"/>
<seg/>「須菩提！若善男子、善女人，以三千大千世界碎為微塵，於意云何？是微塵眾寧為多不？」
<kw a="jwn" n="328"/>
<seg/>「甚多，世尊！何以故？若是微塵眾實有者，佛則不說是微塵眾。
<kw a="jwn" n="329"/>
<seg/>所以者何？佛說微塵眾，則非微塵眾，是名微塵眾。
<kw a="jwn" n="330"/>
<kw a="jwn" n="331"/>
<kw a="yinshun" n="90"/>
<seg/>世尊！如來所說三千大千世界，則非世界，是名世界。
<kw a="jwn" n="332"/>
<seg/>何以故？若世界實有者，則是一合相。如來說一合相，則非一合相，是名一合相。」
<kw a="jwn" n="333"/>
<seg/>須菩提！一合相者，則是不可說，但凡夫之人貪著其事。
<seg id="31" name="知見不生"/>
<kw a="jwn" n="334"/>
<kw a="jwn" n="335"/>
<kw a="yinshun" n="91"/>
<seg/>「須菩提！若人言：『佛說我見、人見、眾生見、壽者見。』須菩提！於意云何？是人解我所說義不？」「世尊！是人不解如來所說義。
<kw a="jwn" n="336"/>
<seg/>何以故？世尊說我見、人見、眾生見、壽者見，即非我見、人見、眾生見、壽者見，是名我見、人見、眾生見、壽者見。」
<kw a="jwn" n="337"/>
<kw a="jwn" n="338"/>
<kw a="yinshun" n="92"/>
<kw a="yinshun" n="93"/>
<kw a="yinshun" n="94"/>
<seg/>須菩提！發阿耨多羅三藐三菩提心者，於一切法，應如是知，如是見，如是信解，不生法相。
<kw a="jwn" n="339"/>
<seg/>須菩提！所言法相者，如來說即非法相，是名法相。
<seg id="32" name="應化非真"/>
<kw a="jwn" n="340"/>
<kw a="jwn" n="341"/>
<kw a="jwn" n="342"/>
<kw a="jwn" n="343"/>
<kw a="yinshun" n="95"/>
<seg/>須菩提！若有人以滿無量阿僧祇世界七寶持用布施，
<kw a="jwn" n="344"/>
<seg/>若有善男子、善女人，發菩薩心者，持於此經，乃至四句偈等，受持讀誦，為人演說，其福勝彼。
<kw a="jwn" n="345"/>
<kw a="jwn" n="346"/>
<seg/>云何為人演說？不取於相，如如不動。
<kw a="jwn" n="347"/>
<kw a="yinshun" n="96"/>
<seg/>何以故？「一切有為法，如夢、幻、泡、影，如露亦如電，應作如是觀。」
<kw a="jwn" n="348"/>
<kw a="yinshun" n="97"/>
<seg/>佛說是經已，長老須菩提及諸比丘、比丘尼、優婆塞、優婆夷，一切世間天、人、阿修羅，聞佛所說，皆大歡喜，信受奉行。
</body>