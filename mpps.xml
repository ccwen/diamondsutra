<xml>
No. 1509 [cf. No. 223]
摩訶般若波羅蜜經釋論序
長安釋僧叡述
<p id="57a06"/>夫萬有本於生生而生，生者無生；變化兆於物始而始，始者無始。然則無生、無始，物之性也。生、始不動於性，而萬有陳於外、悔吝生於內者，其唯邪思乎！正覺有以見邪思之自起故，阿含為之作；知滯有之由惑故，般若為之照。然而照本希夷，津涯浩汗，理超文表，趣絕思境。以言求之，則乖其深；以智測之，則失其旨。二乘所以顛沛於三藏，雜學所以曝鱗於龍門者，不其然乎！
<p id="57a14"/>是以馬鳴起於正法之餘，龍樹生於像法之末。正餘易弘故，直振其遺風瑩拂而已。像末多端故，乃寄跡凡夫示悟物以漸，又假照龍宮以朗搜玄之慧，託聞幽祕以窮微言之妙，爾乃憲章智典作茲釋論。其開夷路也，則令大乘之駕方軌而直入；其辯實相也，則使妄見之惑不遠而自復。
<p id="57a20"/>其為論也，初辭擬之，必標眾異以盡美；卒成之終，則舉無執以盡善。釋所不盡，則立論以明之；論其未辯，則寄折中以定之。使靈篇無難喻之章，千載悟作者之旨，信若人之功矣！
<p id="57a24"/>有鳩摩羅耆婆法師者，少播聰慧之聞，長集奇拔之譽，才舉則亢標萬里，言發則英辯榮枯，常杖茲論為淵鏡憑高、致以明宗。以秦弘始三年，歲次星紀，十二月二十日，自姑臧至長安。秦王虛襟既已蘊在，昔見之心豈徒則悅而已！晤言相對，則淹留終日；研微造盡，則窮年忘倦。又以晤言之功雖深，而恨獨符之心不曠；造盡之要雖玄，而惜津梁之勢未普。遂以莫逆之懷，相與弘兼忘之慧，乃集京師義業沙門，命公卿賞契之士五百餘人，集於渭濱逍遙園堂。鑾輿佇駕於洪涘，禁禦息警於林間。躬覽玄章，考正名於梵本；諮通津要，坦夷路於來踐。
<p id="57b08"/>經本既定，乃出此釋論。論之略本有十萬偈，偈有三十二字，并三百二十萬言。梵夏既乖，又有煩簡之異，三分除二，得此百卷。於大智三十萬言，玄章婉旨，朗然可見，歸途直達，無復惑趣之疑，以文求之無間然矣。
<p id="57b13"/>故天竺傳云：「像、正之末，微馬鳴、龍樹，道學之門其淪胥溺喪矣！」其故何耶？寔由二未契微邪法用盛，虛言與實教並興，嶮徑與夷路爭轍，始進者化之而流離，向道者惑之而播越，非二匠其孰與正之！是以天竺諸國，為之立廟，宗之若佛。又稱而詠之曰：「智慧日已頹，斯人令再曜；世昏寢已久，斯人悟令覺。」若然者，真可謂功格十地，道侔補處者矣！傳而稱之，不亦宜乎！幸哉！此中鄙之外，忽得全有此論。
<p id="57b22"/>梵文委曲，皆如初品。法師以秦人好簡故，裁而略之。若備譯其文，將近千有餘卷。法師於秦語大格，唯譯一往；方言殊好，猶隔而未通。苟言不相喻，則情無由比。不比之情，則不可以託悟懷於文表；不喻之言，亦何得委殊塗於一致。理固然矣，進欲停筆爭是，則交競終日卒無所成；退欲簡而便之，則負傷於穿鑿之譏以二三。唯案譯而書，都不備飾。幸冀明悟之賢，略其文而挹其玄也！
<h1>大智度初序品中緣起義釋論第一(卷第一)</h1>

龍樹菩薩造
後秦龜茲國三藏法師鳩摩羅什奉　詔譯
　智度大道佛從來，智度大海佛窮盡，
　智度相義佛無礙，稽首智度無等佛。
　有無二見滅無餘，諸法實相佛所說，
　常住不壞淨煩惱，稽首佛所尊重法。
　聖眾大海行福田，學無學人以莊嚴，
　後有愛種永已盡，我所既滅根亦除；
　已捨世間諸事業，種種功德所住處，
　一切眾中最為上，稽首真淨大德僧。
　一心恭敬三寶已，及諸救世彌勒等；
　智慧第一舍利弗，無諍空行須菩提。
　我今如力欲演說，大智彼岸實相義，
　願諸大德聖智人，一心善順聽我說！
<p id="57c23"/>問曰：
<p id="57c23-1"/>佛以何因緣故，說《摩訶般若波羅蜜經》？諸佛法不以無事及小因緣而自發言；譬如須彌山王不以無事及小因緣而動。今有何等大因緣故，佛說《摩訶般若波羅蜜經》？
<p id="57c27"/>答曰：
<p id="57c27-1"/>佛於三藏中，廣引種種諸喻，為聲聞說法，不說菩薩道。唯《中阿含．本末經》中，佛記彌勒菩薩：「汝當來世，當得作佛，號字彌勒」；亦不說種種菩薩行。佛今欲為彌勒等廣說諸菩薩行，是故說《摩訶般若波羅蜜經》。
<p id="58a04"/>復次，有菩薩修念佛三昧，佛為彼等欲令於此三昧得增益故，說《般若波羅蜜經》。如《般若波羅蜜．初品》中說：「佛現神足，放金色光明，遍照十方恒河沙等世界，示現大身，清淨光明，種種妙色滿虛空中。佛在眾中，端正殊妙，無能及者。譬如須彌山王，處於大海。」諸菩薩見佛神變，於念佛三昧，倍復增益，以是事故，說《摩訶般若波羅蜜經》。
<p id="58a11"/>復次，菩薩初生時，放大光明，普遍十方，行至七步，四顧觀察，作師子吼而說偈言：
　「我生胎分盡，是最末後身；
　　我已得解脫，當復度眾生。」
<p id="58a16"/>作是誓已，身漸長大，欲捨親屬，出家修無上道。中夜起觀，見諸伎直，后妃婇女，狀若臭屍。即命車匿，令被白馬，夜半踰城，行十二由旬，到跋伽婆仙人所住林中，以刀剃髮，以上妙寶衣，貿麁布僧伽梨。於泥連禪河側，六年苦行，日食一麻，或食一米等。而自念言：「是處非道！」爾時，菩薩捨苦行處，到菩提樹下，坐金剛處。魔王將十八億萬眾來壞菩薩，菩薩以智慧功德力故，降魔眾已，即得阿耨多羅三藐三菩提。是時三千大千世界主梵天王，名式棄，及色界諸天等，釋提桓因及欲界諸天等，并四天王，皆詣佛所，勸請世尊初轉法輪。亦是菩薩念本所願，及大慈大悲故，受請說法。諸法甚深者，般若波羅蜜是；以是故佛說《摩訶般若波羅蜜經》。
<p id="58b02"/>復次，有人疑佛不得一切智，所以者何？諸法無量無數，云何一人能知一切法？佛住般若波羅蜜實相清淨如虛空，無量無數法中，自發誠言：「我是一切智人，欲斷一切眾生疑」；以是故說《摩訶般若波羅蜜經》。
<p id="58b07"/>復次，有眾生應得度者，以佛大功德智慧無量，難知難解故，為惡師所惑，心沒邪法，不入正道。為是輩人，起大慈心，以大悲手授之，令入佛道；是故自現最妙功德，出大神力。如《般若波羅蜜．初品》中說：「佛入三昧王三昧，從三昧起，以天眼觀十方世界，舉身毛孔皆笑，從其足下千輻輪相，放六百千萬億種種色光明，從足指上至肉髻，處處各放六百千萬億種種色光明，普照十方無量無數如恒沙等諸佛世界，皆令大明。」佛從三昧起欲宣示一切諸法實相，斷一切眾生疑結故，說《般若波羅蜜經》。
<p id="58b19"/>復次，有惡邪人，懷嫉妬意，誹謗言：「佛智慧不出於人，但以幻術惑世。」斷彼貢高邪慢意故，現無量神力，無量智慧力，於《般若波羅蜜》中，自說：「我神德無量，三界特尊，為一切覆護；若一發惡念，獲罪無量；一發淨信，受人天樂，必得涅槃果。」
<p id="58b25"/>復次，欲令人信受法故，言：「我是大師，有十力、四無所畏，安立聖主住處，心得自在，能師子吼，轉妙法輪，於一切世界最尊最上。」
<p id="58b28"/>復次，佛世尊欲令眾生歡喜故，說是《般若波羅蜜經》言：「汝等應生大喜！何以故？一切眾生入邪見網，為異學惡師所惑，我於一切惡師邪網中得出。十力大師，難可值見，汝今已遇，我隨時開發三十七品等諸深法藏，恣汝採取。」
<p id="58c04"/>復次，一切眾生為結使病所煩惱，無始生死已來，無人能治此病者，常為外道惡師所誤。我今出世為大醫王，集諸法藥，汝等當服，是故佛說《摩訶般若波羅蜜經》。
<p id="58c08"/>復次，有人念言：「佛與人同，亦有生死，實受飢渴、寒熱、老病苦。」佛欲斷彼意故，說是《摩訶般若波羅蜜經》。示言：「我身不可思議，梵天王等諸天祖父，於恒河沙等劫中，欲思量我身，尋究我聲，不能測度，況我智慧三昧？」如偈說：
　「諸法實相中，諸梵天王等，
　　一切天地主，迷惑不能了！
　　此法甚深妙，無能測量者，
　　佛出悉開解，其明如日照。」
<p id="58c18"/>又如佛初轉法輪時，應時菩薩從他方來，欲量佛身，上過虛空無量佛剎，至華上佛世界，見佛身如故，菩薩說言：
　「虛空無有邊，佛功德亦爾；
　　設欲量其身，唐勞不能盡！
　　上過虛空界，無量諸佛土，
　　見釋師子身，如故而不異！
　　佛身如金山，演出大光明，
　　相好自莊嚴，猶如春華敷。」
<p id="59a02"/>如佛身無量，光明、音響亦復無量，戒、定、慧等諸佛功德，皆悉無量。如《密迹經》中三密，此中應廣說。
<p id="59a04"/>復次，佛初生時，墮地行七步，口自發言，言竟便默，如諸嬰孩，不行不語，乳餔三歲，諸母養育，漸次長大。然佛身無數，過諸世間，為眾生故，現如凡人。凡人生時，身分諸根及其意識未成就故，身四威儀：坐、臥、行、住，言談語默，種種人法，皆悉未了；日月歲過，漸漸習學，能具人法。今佛云何生便能語能行，後更不能？以此致怪！但為此故以方便力，現行人法，如人威儀，令諸眾生信於深法。若菩薩生時，便能行能語，世人當作是念：「今見此人，世未曾有，必是天、龍、鬼、神，其所學法，必非我等所及。何以故？我等生死肉身，為結使業所牽，不得自在，如此深法，誰能及之？」以此自絕，不得成賢聖法器。為是人故，於嵐毘尼園中生。雖即能至菩提樹下成佛，以方便力故，而現作孩童、幼小、年少、成人；於諸時中次第而受嬉戲術藝服御五欲。具足人法。後漸見老、病、死苦，生厭患心，於夜中半，踰城出家，到鬱特伽阿羅洛仙人所，現作弟子而不行其法。雖常用神通，自念宿命，迦葉佛時持戒行道，而今現修苦行六年求道。菩薩雖主三千大千世界，而現破魔軍，成無上道。
<p id="59a27"/>隨順世法故，現是眾變。今於《般若波羅蜜》中，現大神通智慧力故。諸人當知佛身無數，過諸世間。
<p id="59a29"/>復次，有人應可度者，或墮二邊；或以無智故，但求身樂；或有為道故，修著苦行。如是人等，於第一義中，失涅槃正道。佛欲拔此二邊，令入中道，故說《摩訶般若波羅蜜經》。
<p id="59b04"/>復次，分別生身、法身，供養果報故，說《摩訶般若波羅蜜經》。如〈舍利塔品〉中說。
<p id="59b06"/>復次，欲說阿鞞跋致，阿鞞跋致相故說。又為魔幻、魔事故說。
<p id="59b07"/>復次，為當來世人，供養般若波羅蜜因緣故；又欲授三乘記別故，說是《般若波羅蜜經》。如佛告阿難：「我涅槃後，此般若波羅蜜當至南方，從南方至西方，後五百歲中當至北方。是中多有信法善男子、善女人，種種華香、瓔珞、幢幡、伎樂、燈明、珍寶，以財物供養。若自書，若教人書，若讀誦、聽說，正憶念、修行，以法供養。是人以是因緣故，受種種世間樂；末後得三乘，入無餘涅槃。」如是等觀諸品中因緣事故，說《般若波羅蜜經》。
<p id="59b17"/>復次，佛欲說第一義悉檀相故，說是《般若波羅蜜經》。有四種悉檀：一者、世界悉檀，二者、各各為人悉檀，三者、對治悉檀，四者、第一義悉檀。四悉檀中，一切十二部經，八萬四千法藏，皆是實，無相違背。佛法中，有以世界悉檀故實，有以各各為人悉檀故實，有以對治悉檀故實，有以第一義悉檀故實。
<p id="59b24"/>有世界者，有法從因緣和合故有，無別性。譬如車，轅、軸、輻、輞等和合故有，無別車。人亦如是，五眾和合故有，無別人。
<p id="59b27"/>若無世界悉檀者，佛是實語人，云何言：「我以清淨天眼，見諸眾生隨善惡業死此生彼，受果報；善業者生天人中，惡業者墮三惡道」？
<p id="59c01"/>復次，經言：「一人出世，多人蒙慶，福樂饒益，佛世尊也。」
<p id="59c02"/>如《法句》中說：「神自能救神，他人安能救！神自行善智，是最能自救。」
<p id="59c04"/>如《瓶沙王迎經》中佛說：「凡人不聞法，凡人著於我。」
<p id="59c05"/>又《佛二夜經》中說：「佛初得道夜，至般涅槃夜，是二夜中間所說經教，一切皆實不顛倒。」
<p id="59c07"/>若實無人者，佛云何言：「我天眼見眾生」？是故當知有人者，世界悉檀，故非是第一義悉檀。
<p id="59c09"/>問曰：
<p id="59c09-1"/>第一悉檀是真實，實故名第一，餘者不應實。
<p id="59c10"/>答曰：
<p id="59c11"/>不然！是四悉檀各各有實，如：如、法性、實際，世界悉檀故無，第一義悉檀故有。人等亦如是，世界悉檀故有，第一義悉檀故無。所以者何？人五眾因緣有故有是人等。譬如乳，色、香、味、觸因緣有故有是乳；若乳實無，乳因緣亦應無。今乳因緣實有故，乳亦應有；非如一人第二頭、第三手，無因緣而有假名。如是等相，名為世界悉檀。
<p id="60a04"/>云何各各為人悉檀者？觀人心行而為說法，於一事中，或聽、或不聽。
<p id="60a05"/>如經中所說：「雜報業故，雜生世間，得雜觸，雜受。」
<p id="60a06"/>更有《破群那經》中說：「無人得觸，無人得受。」
<p id="60a07"/>問曰：
<p id="60a08"/>此二經云何通？
<p id="60a08-1"/>答曰：
<p id="60a08-2"/>以有人疑後世，不信罪福，作不善行，墮斷滅見；欲斷彼疑，捨彼惡行，欲拔彼斷見，是故說雜生世間，雜觸雜受。是破群那計有我有神，墮計常中。破群那問佛言：「大德！誰受？」若佛說：「某甲某甲受」，便墮計常中，其人我見倍復牢固，不可移轉，以是故不說有受者、觸者。如是等相，是名各各為人悉檀。
<p id="60a15"/>對治悉檀者，有法，對治則有，實性則無。
<p id="60a16"/>譬如重、熱、膩、酢、醎藥草飲食等，於風病中名為藥，於餘病非藥；若輕、冷、甘、苦、澁藥草飲食等，於熱病名為藥，於餘病非藥；若輕、辛、苦、澁、熱藥草飲食等，於冷病中名為藥，於餘病非藥。
<p id="60a21"/>佛法中治心病亦如是：
<p id="60a21-1"/>不淨觀思惟，於貪欲病中，名為善對治法；於瞋恚病中，不名為善，非對治法。所以者何？觀身過失，名不淨觀；若瞋恚人觀過失者，則增益瞋恚火故。
<p id="60a25"/>思惟慈心，於瞋恚病中，名為善對治法；於貪欲病中，不名為善，非對治法。所以者何？慈心於眾生中求好事，觀功德；若貪欲人求好事，觀功德者，則增益貪欲故。
<p id="60a29"/>因緣觀法，於愚癡病中，名為善對治法；於貪欲、瞋恚病中，不名為善，非對治法。所以者何？先邪觀故生邪見，邪見即是愚癡。
<p id="60b03"/>問曰：
<p id="60b03-1"/>如佛法中說十二因緣甚深，如說：「佛告阿難：『是因緣法甚深，難見難解，難覺難觀，細心巧慧人乃能解。』」愚癡人於淺近法，猶尚難解，何況甚深因緣？今云何言「愚癡人應觀因緣法」？
<p id="60b07"/>答曰：
<p id="60b07-1"/>愚癡人者，非謂如牛羊等愚癡；是人欲求實道，邪心觀故生種種邪見。如是愚癡人，當觀因緣，是名為善對治法。若行瞋恚、婬欲人，欲求樂、欲惱他，於此人中，非善非對治法；不淨、慈心思惟，是二人中，是善是對治法。何以故？是二觀能拔瞋恚、貪欲毒刺故。
<p id="60b13"/>復次，著常顛倒眾生，不知諸法相似相續有；如是人觀無常，是對治悉檀，非第一義。何以故？一切諸法自性空故。如說偈言：
　「無常見有常，是名為顛倒；
　　空中無無常，何處見有常？」
<p id="60b19"/>問曰：
<p id="60b19-1"/>一切有為法，皆無常相應，是第一義，云何言無常非實？所以者何？一切有為法，生、住、滅相，前生、次住、後滅故，云何言無常非實？
<p id="60b22"/>答曰：
<p id="60b22-1"/>有為法不應有三相。何以故？三相不實故。若諸法生、住、滅是有為相者，今「生」中亦應有三相，「生」是有為相故；如是一一處亦應有三相，是則無窮，住、滅亦如是。若諸生、住、滅各更無有生、住、滅者，不應名有為法。何以故？有為法相無故。以是故，諸法無常，非第一義。
<p id="60b28"/>復次，若一切實性無常，則無行業報。何以故？無常名生滅失故，譬如腐種子不生果。如是則無行業，無行業云何有果報？今一切賢聖法有果報，善智之人所可信受，不應言無。以是故，諸法非無常性。如是等無量因緣說，不得言諸法無常性。
<p id="60c05"/>一切有為法無常，苦、無我等亦如是。
<p id="60c06"/>如是等相，名為對治悉檀。
<p id="60c07"/>第一義悉檀者，一切法性，一切論議語言，一切是法非法，一一可分別破散；諸佛、辟支佛、阿羅漢所行真實法，不可破，不可散。上於三悉檀中所不通者，此中皆通。
<p id="60c10"/>問曰：
<p id="60c11"/>云何通？
<p id="60c11-1"/>答曰：
<p id="60c11-2"/>所謂通者，離一切過失，不可變易，不可勝。何以故？除第一義悉檀，諸餘論議，諸餘悉檀，皆可破故。如《眾義經》中所說偈：
　「各各自依見，戲論起諍競，
　　若能知彼非，是為知正見。
　　不肯受他法，是名愚癡人，
　　作是論議者，真是愚癡人。
　　若依自是見，而生諸戲論，
　　若此是淨智，無非淨智者。」
<p id="61a03"/>此三偈中，佛說第一義悉檀相。
<p id="61a03"/>所謂世間眾生自依見，自依法，自依論議，而生諍競；戲論即諍競本，戲論依諸見生。如說偈言：
　「有受法故有諸論，若無有受何所論？
　　有受無受諸見等，是人於此悉已除。」
<p id="61a09"/>行者能如實知此者，於一切法、一切戲論，不受不著，不見是實，不共諍競，能知佛法甘露味。若不爾者，則謗法。
<p id="61a11"/>若不受他法，不知不取，是無智人。若爾者，應一切論議人皆無智。何以故？各各不相受法故。所謂有人自謂法第一義淨，餘人妄語不淨。
<p id="61a15"/>譬如世間治法，故治法者，刑罰殺戮，種種不淨，世間人信受行之，以為真淨；於餘出家善聖人中，是最為不淨。
<p id="61a17"/>外道出家人法，五熱中一腳立、拔髮等，尼犍子輩以為妙慧，餘人說此為癡法。如是等種種外道出家，白衣婆羅門法，各各自以為好，餘皆妄語。
<p id="61a21"/>是佛法中亦有犢子比丘說：「如四大和合有眼法，如是五眾和合有人法。」
<p id="61a22"/>《犢子阿毘曇》中說：「五眾不離人，人不離五眾，不可說五眾是人，離五眾是人，人是第五不可說法藏中所攝。」
<p id="61a25"/>說一切有道人輩言：「神人，一切種、一切時、一切法門中求不可得；譬如兔角龜毛常無。復次十八界，十二入，五眾實有，而此中無人。」
<p id="61a28"/>更有佛法中方廣道人言：「一切法不生不滅，空無所有，譬如兔角龜毛常無。」
<p id="61b01"/>如是等一切論議師輩，自守其法，不受餘法，「此是實，餘者妄語。」若自受其法，自法供養，自法修行，他法不受、不供養為作過失。
<p id="61b04"/>若以是為清淨得第一義利者，則一切無非清淨。何以故？彼一切皆自愛法故。
<p id="61b06"/>問曰：
<p id="61b06-1"/>若諸見皆有過失，第一義悉檀何者是？
<p id="61b07"/>答曰：
<p id="61b07-2"/>過一切語言道，心行處滅，遍無所依，不示諸法，諸法實相，無初、無中、無後，不盡、不壞。是名第一義悉檀。如摩訶衍義偈中說：
　「語言盡竟，心行亦訖；不生不滅，
　　法如涅槃。說諸行處，名世界法；
　　說不行處，名第一義。
　「一切實一切非實，及一切實亦非實，
　　一切非實非不實，是名諸法之實相。」
<p id="61b16"/>如是等處處經中說第一義悉檀。是義甚深，難見難解；佛欲說是義故，說《摩訶般若波羅蜜經》。
<p id="61b18"/>復次，欲令長爪梵志等大論議師於佛法中生信故，說是《摩訶般若波羅蜜經》。有梵志號名長爪，更有名先尼婆蹉衢多羅，更有名薩遮迦摩揵提等。是等閻浮提大論議師輩言：「一切論可破，一切語可壞，一切執可轉故，無有實法可信可恭敬者。」
<p id="61b24"/>如《舍利弗本末經》中說：「舍利弗舅摩訶俱絺羅，與姊舍利論議不如。」俱絺羅思惟念言：「非姊力也，必懷智人，寄言母口。未生乃爾，及生長大，當如之何？」思惟已，生憍慢心，為廣論議故，出家作梵志。入南天竺國，始讀經書。諸人問言：「汝志何求？學習何經？」長爪答言：「十八種大經，盡欲讀之。」諸人語言：「盡汝壽命，猶不能知一，何況能盡？」長爪自念：「昔作憍慢，為姊所勝，今此諸人復見輕辱。為是二事故，自作誓言：我不剪爪，要讀十八種經書盡」；人見爪長，因號為長爪梵志。是人以種種經書智慧力，種種譏刺是法是非法，是應是不應，是實是不實，是有是無，破他論議。譬如大力狂象，搪揬蹴踏，無能制者。如是長爪梵志以論議力，摧伏諸論師已，還至摩伽陀國王舍城那羅聚落，至本生處，問人言：「我姊生子，今在何處？」有人語言：「汝姊子者，適生八歲，讀一切經書盡；至年十六，論議勝一切人；有釋種道人姓瞿曇，與作弟子。」長爪聞之，即起憍慢，生不信心，而作是言：「如我姊子聰明如是，彼以何術，誘誑剃頭作弟子？」說是語已，直向佛所。
<p id="61c17"/>爾時，舍利弗初受戒半月，佛邊侍立，以扇扇佛。長爪梵志見佛，問訊訖，一面坐，作是念：「一切論可破，一切語可壞，一切執可轉，是中何者是諸法實相？何者是第一義？何者性？何者相？不顛倒？」如是思惟，譬如大海水中，欲盡其涯底，求之既久，不得一法實可以入心者。「彼以何論議道而得我姊子？」作是思惟已，而語佛言：「瞿曇！我一切法不受。」
<p id="62a03"/>佛問長爪：「汝一切法不受，是見受不？」佛所質義，汝已飲邪見毒，今出是毒氣，言：「一切法不受，是見汝受不？」
<p id="62a06"/>爾時，長爪梵志，如好馬見鞭影即覺，便著正道；長爪梵志亦如是，得佛語鞭影入心，即棄捐貢高，慚愧低頭，如是思惟：「佛置我著二處負門中：若我說是見我受，是負處門麁，故多人知，云何自言一切法不受，今受是見？此是現前妄語，是麁負處門，多人所知。第二負處門細，我欲受之，以不多人知故。」作是念已，答佛言：「瞿曇！一切法不受，是見亦不受。」
<p id="62a14"/>佛語梵志：「汝不受一切法，是見亦不受，則無所受，與眾人無異，何用自高而生憍慢？」如是，長爪梵志不能得答，自知墮負處，即於佛一切智中起恭敬，生信心，自思惟：「我墮負處，世尊不彰我負，不言是非，不以為意；佛心柔濡，第一清淨；一切語論處滅，得大甚深法，是可恭敬處；心淨第一。」
<p id="62a22"/>佛說法斷其邪見故，即於坐處得遠塵離垢，諸法中得法眼淨。時，舍利弗聞是語，得阿羅漢。是長爪梵志出家作沙門，得大力阿羅漢。
<p id="62a25"/>若長爪梵志不聞般若波羅蜜氣分，離四句第一義相應法，小信尚不得，何況得出家道果？佛欲導引如是等大論議師利根人故，說是《般若波羅蜜經》。
<p id="62a29"/>復次，諸佛有二種說法：一者、觀人心隨可度者；二者、觀諸法相。今佛欲說諸法實相故，說是《摩訶般若波羅蜜經》。如說〈相不相品〉中，諸天子問佛：「是般若波羅蜜甚深，云何作相？」佛告諸天子：「空則是相，無相、無作相、無生滅相、無行之相，常不生、如性相、寂滅相等。」
<p id="62b06"/>復次，有二種說法：一者、諍處，二者、不諍處。諍處，如餘經中說；今欲明無諍處故，說是《般若波羅蜜經》。有相、無相，有物、無物，有依、無依，有對、無對，有上、無上，世界、非世界，亦如是。
<p id="62b10"/>問曰：
<p id="62b10-1"/>佛大慈悲心，但應說無諍法，何以說諍法？
<p id="62b11"/>答曰：
<p id="62b11-1"/>無諍法皆是無相，常寂滅不可說；今說布施等，及無常、苦、空等諸法，皆為寂滅無戲論故說。利根者知佛意，不起諍；鈍根者不知佛意，取相、著心故起諍。此般若波羅蜜，諸法畢竟空故，無諍處；若畢竟空可得可諍者，不名畢竟空。是故，《般若波羅蜜經》名無諍處，有無二事皆寂滅故。
<p id="62b18"/>復次，餘經中多以三種門說諸法，所謂善門，不善門，無記門；今欲說非善門、非不善門、非無記門諸法相故，說《摩訶般若波羅蜜經》。學法、無學法、非學非無學法；見諦斷法、思惟斷法、無斷法；可見有對，不可見有對、不可見無對；上、中、下法；小、大、無量法；如是等三法門亦如是。
<p id="62b24"/>復次，餘經中說四念處，隨聲聞法門。於是比丘觀內身三十六物，除欲貪病；如是觀外身，觀內外身。今於四念處，欲以異門說般若波羅蜜。如所說：菩薩觀內身，於身不生覺觀，不得身，以無所得故。如是觀外身，觀內外身，於身不生覺觀，不得身，以無所得故。於身念處中觀身而不生身覺觀，是事甚難。三念處亦如是。四正勤、四如意足、四禪、四諦等種種四法門，亦如是。
<p id="62c04"/>復次，餘經中佛說五眾，無常、苦、空、無我相；今於是五眾欲說異法門故，說《般若波羅蜜經》。如佛告須菩提：「菩薩若觀色是常行，不行般若波羅蜜；受、想、行、識是常行，不行般若波羅蜜；色無常行，不行般若波羅蜜；受、想、行、識無常行，不行般若波羅蜜。」五受眾、五道，如是等種種五法門亦如是。餘六、七、八等，乃至無量法門亦如是。
<p id="62c12"/>如摩訶般若波羅蜜無量無邊，說《般若波羅蜜》因緣，亦無量無邊。是事廣故，今略說摩訶般若波羅蜜因緣起法竟。

<h1>摩訶般若波羅蜜初品如是我聞一時釋論第二</h1>
<p id="62c17"/>【經】
<p id="62c17-1"/>如是我聞：一時。
<p id="62c17-2"/>【論】
<p id="62c17-3"/>問曰：
<p id="62c17-4"/>諸佛經何以故初稱「如是」語？
<p id="63a01"/>答曰：
<p id="63a01-1"/>佛法大海，信為能入，智為能度。「如是」義者，即是信。若人心中有信清淨，是人能入佛法；若無信，是人不能入佛法。不信者言：「是事不如是」，是不信相。信者言：「是事如是。」譬如牛皮未柔，不可屈折；無信人亦如是。譬如牛皮已柔，隨用可作；有信人亦如是。
<p id="63a07"/>復次，經中說：「信如手，如人有手，入寶山中，自在取寶；有信亦如是，入佛法無漏根、力、覺、道、禪定寶山中，自在所取。無信如無手，無手人入寶山中，則不能有所取。無信亦如是，入佛法寶山，都無所得。」佛言：「若人有信，是人能入我大法海中，能得沙門果，不空剃頭染袈裟。若無信，是人不能入我法海中，如枯樹不生華實，不得沙門果，雖剃頭染衣，讀種種經，能難能答，於佛法中空無所得。」以是故，如是義在佛法初，善信相故。
<p id="63a18"/>復次，佛法深遠，更有佛乃能知。人有信者，雖未作佛，以信力故能入佛法。如梵天王請佛初轉法輪，以偈請佛：
　「閻浮提先出，多諸不淨法；
　　願開甘露門，當說清淨道！」
<p id="63a23"/>佛以偈答：
　「我法甚難得，能斷諸結使，
　　三有愛著心，是人不能解！」
<p id="63a26"/>梵天王白佛：「大德！世界中智，有上、中、下。善濡直心者，易可得度，是人若不聞法者，退墮諸惡難中，譬如水中蓮華，有生有熟，有水中未出者，若不得日光則不能開。佛亦如是，佛以大慈悲憐愍眾生，故為說法。」佛念過去、未來、現在三世諸佛法，皆度眾生為說法，我亦應爾。如是思惟竟，受梵天王等諸天請說法。爾時，世尊以偈答曰：
　「我今開甘露味門，若有信者得歡喜；
　　於諸人中說妙法，非惱他故而為說。」
<p id="63b07"/>佛此偈中，不說布施人得歡喜，亦不說多聞、持戒、忍辱、精進、禪定、智慧人得歡喜，獨說信人。佛意如是：我第一甚深法微妙，無量無數，不可思議，不動不猗不著，無所得法，非一切智人則不能解。是故佛法中信力為初，信力能入，非布施、持戒、禪定、智慧等能初入佛法。如說偈言：
　「世間人心動，愛好福果報，
　　而不好福因，求有不求滅。
　　先聞邪見法，心著而深入，
　　我此甚深法，無信云何解？」
<p id="63b18"/>如提婆達大弟子俱迦梨等，無信法故，墮惡道中。是人無信，於佛法自以智慧求不能得。何以故？佛法甚深故。如梵天王教俱迦梨說偈：
　「欲量無量法，智者所不量，
　　無量法欲量，此人自覆沒！」
<p id="63b24"/>復次，「如是」義者，若人心善直信，是人可聽法，若無是相則不解。如所說偈：
　「聽者端視如渴飲，一心入於語議中，
　　踊躍聞法心悲喜，如是之人應為說。」
<p id="63b28"/>復次，「如是」義在佛法初，現世利、後世利、涅槃利、諸利根本，信為大力。
<p id="63b29"/>復次，一切諸外道出家，心念我法微妙，第一清淨。如是人自歎所行法，毀他人法，是故現世相打鬪諍，後世墮地獄，受種種無量苦。如說偈：
　「自法愛染故，呰毀他人法，
　　雖持戒行人，不脫地獄苦！」
<p id="63c06"/>是佛法中，棄捨一切愛，一切見，一切吾我憍慢，悉斷不著。如《栰喻經》言：「汝曹若解我栰喻法，是時善法應棄捨，何況不善法？」佛自於般若波羅蜜，不念不猗，何況餘法有猗著者？以是故，佛法初頭稱「如是」。佛意如是：我弟子無愛法，無染法，無朋黨，但求離苦解脫，不戲論諸法相。如說《阿他婆耆經》摩犍提難偈言：
　「決定諸法中，橫生種種想，
　　悉捨內外故，云何當得道？」
<p id="63c16"/>佛答言：
　「非見聞知覺，亦非持戒得；
　　非不見聞等，非不持戒得。
　　如是論悉捨，亦捨我我所，
　　不取諸法相，如是可得道。」
<p id="64a03"/>摩犍提問曰：
　「若不見聞等，亦非持戒得；
　　非不見聞等，非不持戒得。
　　如我心觀察，持啞法得道！」
<p id="64a07"/>佛答言：
　「汝依邪見門，我知汝癡道。
　　汝不見妄想，爾時自當啞！」
<p id="64a10"/>復次，我法真實，餘法妄語，我法第一，餘法不實，是為鬪諍本。今「如是」義，示人無諍法，聞他所說，說人無咎。以是故，諸佛經初稱「如是」。
<p id="64a13"/>略說「如是」義竟。
<p id="64a14"/>「我」者，今當說。
<p id="64a14-1"/>問曰：
<p id="64a14-2"/>若佛法中言一切法空，一切無有吾我，云何佛經初頭言「如是我聞」？
<p id="64a16"/>答曰：
<p id="64a16-1"/>佛弟子輩雖知無我，隨俗法說我，非實我也。譬如以金錢買銅錢，人無笑者。何以故？賣買法應爾。言「我」者亦如是，於無我法中而說我，隨世俗故不應難。如《天問經》中偈說：
　「有羅漢比丘，諸漏已永盡，
　　於最後邊身，能言吾我不？」
<p id="64a23"/>佛答言：
　「有羅漢比丘，諸漏已永盡，
　　於最後邊身，能言有吾我。」
<p id="64a26"/>世界法中說我，非第一實義中說。以是故，諸法空無我，世界法故，雖說我，無咎。
<p id="64a27"/>復次，世界語言有三根本：一者、邪見，二者、慢，三者、名字。是中二種不淨，一種淨。一切凡人三種語：邪、慢、名字；見道學人二種語：慢、名字；諸聖人一種語：名字。內心雖不違實法，而隨世界人故共傳是語，除世界邪見，故隨俗無諍。以是故，除二種不淨語，本隨世故用一種語。佛弟子隨俗故說我，無有咎。
<p id="64b06"/>復次，若人著無吾我相言是實，餘妄語，是人應難：「汝一切法實相無我，云何言如是我聞？」今諸佛弟子，一切法空無所有，是中心不著，亦不言著諸法實相，何況無我法中心著？以是故，不應難言何以說我。如《中論》中偈說：
　「若有所不空，應當有所空，
　　不空尚不得，何況得於空？
　　凡人見不空，亦復見於空，
　　不見見無見，是實名涅槃。
　　非二安隱門，能破諸邪見；
　　諸佛所行處，是名無我法。」
<p id="64b18"/>略說「我」義竟。
<p id="64b19"/>「聞」者，今當說。
<p id="64b19-1"/>問曰：
<p id="64b19-2"/>「聞」者，云何聞？用耳根聞耶？用耳識聞？用意識聞耶？
<p id="64b20"/>若耳根聞，耳根無覺知故，不應聞。
<p id="64b21"/>若耳識聞，耳識一念故不能分別，不應聞。
<p id="64b22"/>若意識聞，意識亦不能聞。何以故？先五識識五塵，然後意識識；意識不能識現在五塵，唯識過去、未來五塵。若意識能識現在五塵者，盲聾人亦應識聲色。何以故？意識不破故。
<p id="64b26"/>答曰：
<p id="64b26-1"/>非耳根能聞聲，亦非耳識，亦非意識。能聞聲事，從多因緣和合故得聞聲，不得言一法能聞聲。何以故？耳根無覺故，不應聞聲；識無色無對無處故，亦不應聞聲；聲無覺亦無根故，不能知聲。爾時，耳根不破，聲至可聞處，意欲聞。情、塵、意和合故耳識生，隨耳識即生意識，能分別種種因緣得聞聲。以是故，不應作是難：「誰聞聲？」佛法中亦無有一法能作、能見、能知。如說偈：
　「有業亦有果，無作業果者，
　　此第一甚深，是法佛能見。
　　雖空亦不斷，相續亦不常，
　　罪福亦不失，如是法佛說。」
<p id="64c11"/>略說「聞」竟。
<p id="64c12"/>「一」者，今當說。
<p id="64c12-1"/>問曰：
<p id="64c12-2"/>佛法中，數、時等法實無，陰、入、持所不攝故，何以言「一時」？
<p id="64c13"/>答曰：
<p id="64c13-1"/>隨世俗故有一時無有咎。若畫泥木等作天像，念天故禮拜無咎。說「一時」亦如是，雖實無一時，隨俗說一時，無咎。
<p id="64c16"/>問曰：
<p id="64c16-1"/>不應無一時！
<p id="64c17"/>佛自說言：「一人出世間，多人得樂，是者何人？佛世尊也。」
<p id="64c18"/>亦如說偈：
　「我行無師保，志一無等侶，
　　積一行得佛，自然通聖道。」
<p id="65a03"/>如是等佛處處說一，應當有一。
<p id="65a03-1"/>復次，一法和合故，物名為一，若實無一法，何以故一物中一心生，非二非三？二物中二心生，非一非三？三物中三心生，非二非一？若實無諸數，一物中應二心生，二物中應一心生；如是等三、四、五、六皆爾。以是故，定知一物中有一法，是法和合故，一物中一心生。
<p id="65a09"/>答曰：
<p id="65a10"/>若一與物一，若一與物異，二俱有過。
<p id="65a10-1"/>問曰：
<p id="65a11"/>若一，有何過？
<p id="65a11-1"/>答曰：
<p id="65a11-2"/>若「一」、「瓶」，是一義，如因提梨、釋迦，亦是一義。若爾者，在在有一者，應皆是瓶；譬如在在有因提梨，亦處處有釋迦。
<p id="65a14"/>今衣等諸物皆應是瓶，「一」、「瓶」一故。如是處處一，皆應是瓶；如瓶、衣等悉是一物，無有分別。
<p id="65a16"/>復次，「一」是數法，「瓶」亦應是數法。瓶體有五法，「一」亦應有五法。瓶，有色有對；一，亦應有色有對。
<p id="65a18"/>若在在一，不名為瓶，今不應「瓶」、「一」一！若說一不攝瓶，若說瓶亦不攝一。
<p id="65a20"/>「瓶」、「一」不異故，又復欲說一，應說瓶；欲說瓶，應說一，如是則錯亂。
<p id="65a22"/>問曰：
<p id="65a22-1"/>一中過如是，異中有何咎？
<p id="65a22-2"/>答曰：
<p id="65a22-3"/>若一與瓶異，瓶則非一；若瓶與一異，一則非瓶。若瓶與一合，瓶名一者，今一與瓶合，何以不名一為瓶？是故不得言瓶異一。
<p id="65a26"/>問曰：
<p id="65a26-1"/>雖一數合故，瓶為一，然一不作瓶。
<p id="65a26-2"/>答曰：
<p id="65a27"/>諸數初一，一與瓶異；以是故瓶不作一，一無故，多亦無。何以故？先一後多故。如是異中，一亦不可得。以是故，二門中求一法不可得，不可得故，云何陰、持、入攝？但佛弟子隨俗語言名為一，心實不著，知數法名字有。以是故，佛法中言一人、一師、一時，不墮邪見咎。
<p id="65b04"/>略說「一」竟。
<p id="65b05"/>「時」者，今當說。
<p id="65b05-1"/>問曰：
<p id="65b05-2"/>天竺說「時」名有二種：一名迦羅，二名三摩耶；佛何以不言迦羅，而言三摩耶？
<p id="65b07"/>答曰：
<p id="65b07-1"/>若言迦羅，俱亦有疑。
<p id="65b08"/>問曰：
<p id="65b08-1"/>輕易說故，應言迦羅，迦羅二字，三摩耶三字，重語難故。
<p id="65b09"/>答曰：
<p id="65b09-1"/>除邪見故，說三摩耶，不言迦羅。
<p id="65b10"/>問曰：
<p id="65b10-1"/>有人言：「一切天地好醜皆以時為因，如《時經》中偈說：
　「『時來眾生熟，時至則催促，
　　　時能覺悟人，是故時為因。
　　　世界如車輪，時變如轉輪，
　　　人亦如車輪，或上而或下。』」
<p id="65b16"/>更有人言：「雖天地好醜一切物非時所作，然時是不變因，是實有。時法細故，不可見、不可知、以華果等果故可知有時。往年今年，久近遲疾，見此相，雖不見時，可知有時。何以故？見果知有因故。以是故有時法，時法不壞故常。」
<p id="65b21"/>答曰：
<p id="65b21-1"/>如泥丸是現在時，土塵是過去時，瓶是未來時。時相常故，過去時不作未來時；汝經書法，時是一物，以是故，過去世不作未來世，亦不作現在世，雜過故。過去世中亦無未來世，以是故無未來世；現在世亦如是。
<p id="65b27"/>問曰：
<p id="65b27-1"/>汝受過去土塵時，若有過去時，必應有未來時，以是故實有時法。
<p id="65b28"/>答曰：
<p id="65b28-1"/>汝不聞我先說，未來世瓶，過去世土塵。未來世不作過去世，墮未來世相中是未來世相時，云何名過去時？以是故，過去時亦無。
<p id="65c04"/>問曰：
<p id="65c04-1"/>何以無時？必應有時。現在有現在相，過去有過去相，未來有未來相。
<p id="65c05"/>答曰：
<p id="65c05-1"/>若令一切三世時有自相，應盡是現在世，無過去、未來時。若今有未來，不名未來，應當名現在。以是故，是語不然！
<p id="65c09"/>問曰：
<p id="65c09-1"/>過去時、未來時非現在相中行，過去時過去世中行，未來世未來時中行。以是故，各各法相有時。
<p id="65c11"/>答曰：
<p id="65c11-1"/>若過去復過去，則破過去相；若過去不過去，則無過去相。何以故？自相捨故。未來世亦如是。以是故，時法無實，云何能生天地好醜及華果等諸物？如是等種種除邪見故，不說迦羅時，說三摩耶。見陰、界、入生滅，假名為時，無別時。
<p id="65c17"/>所謂方、時、離、合，一、異、長、短等名字，出凡人心著，謂是實有法；以是故，除棄世界名字語言法。
<p id="66a02"/>問曰：
<p id="66a02-1"/>若無時，云何聽「時食」遮「非時食」是戒？
<p id="66a03"/>答曰：
<p id="66a03-1"/>我先已說：「世界名字法有，時非實法」，汝不應難！亦是毘尼中結戒法，是世界中實；非第一實法相，吾我法相實不可得故；亦為眾人瞋呵故，亦欲護佛法使久存，定弟子禮法故；諸三界世尊結諸戒，是中不應求：有何實？有何名字等？何者相應？何者不相應？何者是法如是相？何者是法不如是相？以是故，是事不應難！
<p id="66a11"/>問曰：
<p id="66a11-1"/>若「非時食」、「時藥」、「時衣」，皆是柯邏，何以不說三摩耶？
<p id="66a12"/>答曰：
<p id="66a12-1"/>此毘尼中說，白衣不得聞，外道何由得聞而生邪見！餘經通皆得聞，是故說三摩耶令其不生邪見。三摩耶詭名，時亦是假名稱。又佛法中多說三摩耶，少說柯邏，少故不應難。
<p id="66a17"/>「如是」、「我」、「聞」、「一」、「時」五語各各義略說竟。
大智度論卷第一
<filebreak/>
<h1大智度初品總說如是我聞釋論第三(卷第二)</h1>
龍樹菩薩造
後秦龜茲國三藏法師鳩摩羅什奉　詔譯
<p id="66a27"/>「如是我聞：一時」今當總說。
<p id="66a27-1"/>問曰：
<p id="66a27-2"/>若諸佛一切智人，自然無師，不隨他教，不受他法，不用他道，不從他聞而說法，何以言「如是我聞」？
<p id="66b01"/>答曰：
<p id="66b01-1"/>如汝所言，佛一切智人，自然無師，不應從他聞法而說。
<p id="66b02"/>佛法非但佛口說者是，一切世間真實善語，微妙好語，皆出佛法中。
<p id="66b04"/>如佛毘尼中說：「何者是佛法？佛法有五種人說：一者、佛自口說，二者、佛弟子說，三者、仙人說，四者、諸天說，五者、化人說。」
<p id="66b06"/>復次，如《釋提桓因得道經》，佛告憍尸迦：「世間真實善語、微妙好語，皆出我法中。」
<p id="66b08"/>如讚佛偈中說：
　「諸世善語，皆出佛法，善說無失，
　　無過佛語。餘處雖有，善無過語，
　　一切皆是，佛法之餘。諸外道中，
　　設有好語，如虫食木，偶得成字。
　　初中下法，自共相破，如鐵出金，
　　誰當信者？如伊蘭中，牛頭栴檀；
　　如苦種中，甘善美果。設能信者，
　　是人則信，外經書中，自出好語。
　　諸好實語，皆從佛出，如栴檀香，
　　出摩梨山，除摩梨山，無出栴檀。
　　如是除佛，無出實語。」
<p id="66b21"/>復次，「如是我聞」，是阿難等佛大弟子輩說，入佛法相故，名為佛法。
<p id="66b22"/>如佛般涅槃時，於俱夷那竭國薩羅雙樹間，北首臥，將入涅槃。爾時，阿難親屬愛未除，未離欲故，心沒憂海，不能自出。爾時，長老阿泥盧豆語阿難：「汝守佛法藏人，不應如凡人自沒憂海！一切有為法，是無常相，汝莫愁憂！又佛手付汝法，汝今愁悶，失所受事。汝當問佛：佛般涅槃後，我曹云何行道？誰當作師？惡口車匿，云何共住？佛經初作何等語？如是種種未來事，應問佛。」
<p id="66c02"/>阿難聞是事，悶心小醒，得念道力助，於佛末後臥床邊，以此事問佛。
<p id="66c04"/>佛告阿難：「若今現前，若我過去後，自依止，法依止，不餘依止。云何比丘自依止、法依止、不餘依止？於是比丘內觀身，常當一心智慧，勤修精進，除世間貪憂；外身、內外身觀，亦如是；受、心、法念處，亦復如是。是名比丘自依止、法依止、不餘依止。從今日，解脫戒經即是大師；如解脫戒經說身業、口業，應如是行。車匿比丘，我涅槃後，如梵法治；若心濡伏者，應教《刪陀迦旃延經》，即可得道。復次，我三阿僧祇劫所集法寶藏，是藏初應作是說：『如是我聞：一時，佛在某方某國土、某處樹林中。』何以故？過去諸佛經初皆稱是語，未來諸佛經初亦稱是語，現在諸佛末後般涅槃時亦教稱是語。今我般涅槃後，經初亦應稱『如是我聞：一時』。」
<p id="67a03"/>是故當知是佛所教，非佛自言「如是我聞」。佛一切智人、自然無師故，不應言「我聞」。若佛自說「如是我聞」，有所不知者，可有此難。阿難問佛，佛教是語，是弟子所言「如是我聞」，無有咎。
<p id="67a07"/>復次，欲令佛法久住世間故，長老摩訶迦葉等諸阿羅漢問阿難：「佛初何處說法？說何等法？」阿難答：「如是我聞：一時，佛在波羅捺國仙人鹿林中，為五比丘說是苦聖諦。我本不從他聞，法中正憶念得眼、智、明、覺。」是經，是中應廣說。
<p id="67a12"/>如《集法經》中廣說：佛入涅槃時，地六種動，諸河反流；疾風暴發，黑雲四起，惡雷掣電，雹雨驟墮，處處星流；師子惡獸哮吼喚呼；諸天、世人皆大號咷。諸天、人等皆發是言：「佛取涅槃，一何疾哉！世間眼滅！」當是時間，一切草木、藥樹、華葉一時剖裂；諸須彌山王盡皆傾搖，海水波揚，地大震動，山崖崩落；諸樹摧折，四面煙起，甚大可畏。陂池江河盡皆嬈濁；彗星晝出。諸人啼哭，諸天憂愁，諸天女等郁伊哽咽，涕淚交流。諸學人等默然不樂；諸無學人念有為諸法一切無常；如是天、人、夜叉、羅剎、犍闥婆、甄陀羅、摩睺羅伽及諸龍等，皆大憂愁。
<p id="67a25"/>諸阿羅漢度老病死海，心念言：
　「已渡凡夫恩愛河，老病死券已裂破；
　　見身篋中四大蛇，今入無餘滅涅槃！」
<p id="67a28"/>諸大阿羅漢各各隨意，於諸山林流泉谿谷，處處捨身而般涅槃；更有諸阿羅漢於虛空中飛騰而去，譬如鴈王現種種神力，令眾人心信清淨，然後般涅槃。六欲天乃至遍淨天等，見諸阿羅漢皆取滅度，各心念言：「佛日既沒，種種禪定解脫智慧弟子光亦滅。是諸眾生有種種婬怒癡病，是法藥師輩今疾滅度，誰當治者？無量智慧大海中生弟子蓮華，今已乾枯；法樹摧折，法雲散滅；大智象王既逝，象子亦隨去；法商人過去，從誰求法寶？」如偈說：
　「佛已永寂入涅槃，諸滅結眾亦過去；
　　世界如是空無智，癡冥遂增智燈滅！」
<p id="67b12"/>爾時，諸天禮摩訶迦葉足，說偈言：
　「耆年欲恚慢已除，其形譬如紫金柱，
　　上下端嚴妙無比，目明清淨如蓮華！」
<p id="67b15"/>如是讚已，白大迦葉言：「大德迦葉！仁者知不？法船欲破，法城欲頹，法海欲竭，法幢欲倒，法燈欲滅；說法人欲去，行道人漸少，惡人力轉盛，當以大慈建立佛法！」
<p id="67b19"/>爾時，大迦葉心如大海，澄靜不動，良久而答：「汝等善說！實如所言，世間不久，無智盲冥。」於是大迦葉默然受請。爾時，諸天禮大迦葉足，忽然不現，各自還去。
<p id="67b22"/>是時，大迦葉思惟：「我今云何使是三阿僧祇劫難得佛法而得久住？」如是思惟竟，「我知是法可使久住，應當結集修妬路、阿毘曇、毘尼，作三法藏。如是佛法可得久住，未來世人可得受行。所以者何？佛世世勤苦慈愍眾生故，學得是法，為人演說；我曹亦應承用佛教，宣揚開化。」
<p id="67b29"/>是時，大迦葉作是語竟，住須彌山頂，撾銅揵稚，說此偈言：
　「佛諸弟子！　　若念於佛，當報佛恩，
　　莫入涅槃！」
<p id="67c04"/>是揵稚音、大迦葉語聲，遍至三千大千世界，皆悉聞知；諸有弟子得神力者，皆來集會大迦葉所。爾時，大迦葉告諸會者：「佛法欲滅，佛從三阿僧祇劫種種勤苦，慈愍眾生，學得是法。佛般涅槃已，諸弟子知法、持法、誦法者，皆亦隨佛滅度；法今欲滅，未來眾生甚可憐愍，失智慧眼，愚癡盲冥；佛大慈悲愍傷眾生，我曹應當承用佛教，須待結集經藏竟，隨意滅度。」
<p id="67c12"/>諸來眾會，皆受教住。爾時，大迦葉選得千人，除善阿難，盡皆阿羅漢，得六神通，得共解脫，無礙解脫；悉得三明，禪定自在，能逆順行諸三昧，皆悉無礙。誦讀三藏，知內外經書，諸外道家十八種大經，盡亦讀知；皆能論議，降伏異學。
<p id="67c17"/>問曰：
<p id="67c17-1"/>是時，有如是等無數阿羅漢，何以故正選取千人，不多取耶？
<p id="67c19"/>答曰：
<p id="67c19-1"/>頻婆娑羅王得道，八萬四千官屬亦各得道。是時，王教勅宮中，常設飯食，供養千人；阿闍貰王不斷是法。爾時，大迦葉思惟言：「若我等常乞食者，當有外道強來難問，廢闕法事；今王舍城常設飯食供給千人，是中可住結集經藏。」以是故，選取千人，不得多取。
<p id="67c25"/>是時，大迦葉與千人俱，到王舍城耆闍崛山中；告語阿闍世王：「給我等食，日日送來，今我曹等結集經藏，不得他行。」
<p id="68a03"/>是中夏安居三月，初十五日說戒時，集和合僧。大迦葉入禪定，以天眼觀，今是眾中，誰有煩惱未盡應逐出者！唯有阿難一人不盡，餘九百九十九人諸漏已盡清淨無垢。大迦葉從禪定起，眾中手牽阿難出，言：「今清淨眾中結集經藏。汝結未盡，不應住此！」
<p id="68a09"/>是時，阿難慚恥悲泣，而自念言：「我二十五年隨侍世尊：供給左右，未曾得如是苦惱；佛實大德，慈悲含忍。」念已，白大迦葉言：「我能有力，久可得道；但諸佛法，阿羅漢者不得供給左右使令；以是故，我留殘結不盡斷耳。」
<p id="68a14"/>大迦葉言：「汝更有罪！佛意不欲聽女人出家，汝慇懃勸請，佛聽為道；以是故，佛之正法五百歲而衰微——是汝突吉羅罪！」阿難言：「我憐愍瞿曇彌；又三世諸佛法皆有四部眾，我釋迦文佛云何獨無？」
<p id="68a19"/>大迦葉復言：「佛欲涅槃時，近俱夷那竭城，脊痛，四疊漚多羅僧敷臥，語汝言：『我須水。』汝不供給——是汝突吉羅罪！」阿難答言：「是時，五百乘車，截流而渡，令水渾濁，以是故不取。」大迦葉復言：「正使水濁，佛有大神力，能令大海濁水清淨。汝何以不與？是汝之罪，汝去作突吉羅懺悔！」
<p id="68a25"/>大迦葉復言：「佛問汝：若有人四神足好修，可住壽一劫，若減一劫；佛四神足好修，欲住壽一劫，若減一劫。汝默然不答。問汝至三，汝故默然。汝若答佛：佛四神足好修，應住一劫，若減一劫。由汝故，令佛世尊早入涅槃——是汝突吉羅罪！」阿難言：「魔蔽我心，是故無言；我非惡心而不答佛。」
<p id="68b03"/>大迦葉復言：「汝與佛疊僧伽梨衣，以足蹈上——是汝突吉羅罪。」阿難言：「爾時，有大風起，無人助我捉衣，時風吹來墮我腳下，非不恭敬，故蹈佛衣。」
<p id="68b06"/>大迦葉復言：「佛陰藏相，般涅槃後以示女人，是何可恥？是汝突吉羅罪！」阿難言：「爾時，我思惟：『若諸女人見佛陰藏相者，便自羞恥女人形，欲得男子身，修行佛相，種福德根。』以是故，我示女人，不為無恥而故破戒。」
<p id="68b12"/>大迦葉言：「汝有六種突吉羅罪，盡應僧中悔過！」阿難言：「諾！隨長老大迦葉及僧所教！」是時，阿難長跪合手，偏袒右肩，脫革屣，六種突吉羅罪懺悔。大迦葉於僧中，手牽阿難出，語阿難言：「斷汝漏盡，然後來入；殘結未盡，汝勿來也！」如是語竟，便自閉門。
<p id="68b17"/>爾時，諸阿羅漢議言：「誰能結集毘尼法藏者？」長老阿泥盧豆言：「舍利弗是第二佛，有好弟子，字憍梵波提(秦言牛呞)，柔軟和雅，常處閑居，住心寂燕，能知毘尼法藏；今在天上尸利沙樹園中住，遣使請來。」
<p id="68b22"/>大迦葉語下坐比丘：「汝次應僧使。」下坐比丘言：「僧有何使？」大迦葉言：「僧使汝至天上尸利沙樹園中，憍梵波提阿羅漢住處。」是比丘歡喜踊躍受僧勅命，白大迦葉言：「我到憍梵波提阿羅漢所，陳說何事？」大迦葉言：「到已，語憍梵鉢提：大迦葉等漏盡阿羅漢，皆會閻浮提。僧有大法事，汝可疾來！」
<p id="68b29"/>是下坐比丘頭面禮僧，右繞三匝；如金翅鳥，飛騰虛空，往到憍梵波提所，頭面作禮，語憍梵波提言：「軟善大德！少欲知足，常在禪定！大迦葉問訊有語：今僧有大法事，可疾下來，觀眾寶聚。」是時，憍梵波提心覺生疑，語是比丘言：「僧將無鬪諍事喚我來耶？無有破僧者不？佛日滅度耶？」是比丘言：「實如所言，大師佛已滅度。」憍梵波提言：「佛滅度大疾，世間眼滅！能逐佛轉法輪將，我和上舍利弗今在何所？」答曰：「先入涅槃。」憍梵波提言：「大師法將，各自別離，當可奈何！摩訶目伽連今在何所？」是比丘言：「是亦滅度。」憍梵波提言：「佛法欲散，大人過去，眾生可愍。」問：「長老阿難今何所作？」是比丘言：「長老阿難，佛滅度後，憂愁、啼哭、迷悶，不能自喻。」憍梵波提言：「阿難懊惱，由有愛結，別離生苦。羅睺羅復云何？」答言：「羅睺羅得阿羅漢故，無憂無愁，但觀諸法無常相。」憍梵波提言：「難斷愛已斷，無憂愁。」憍梵波提言：「我失離欲大師，於是尸利沙樹園中住，亦何所為？我和上、大師皆已滅度，我今不能復下閻浮提，住此般涅槃。」
<p id="68c22"/>說是言已，入禪定中，踊在虛空，身放光明，又出水火，手摩日月，現種種神變；自心出火燒身，身中出水四道，流下。至大迦葉所。水中有聲，說此偈言：
　「憍梵鉢提稽首禮，妙眾第一大德僧，
　　聞佛滅度我隨去，如大象去象子隨！」
<p id="69a07"/>爾時，下坐比丘持衣鉢還僧。
<p id="69a07-1"/>是時中間，阿難思惟諸法，求盡殘漏；其夜坐禪經行，慇懃求道。是阿難智慧多，定力少，是故不即得道；定智等者，乃可速得。後夜欲過，疲極偃息，却臥就枕，頭未至枕，廓然得悟；如電光出，闇者見道。阿難如是入金剛定，破一切諸煩惱山；得三明、六神通、共解脫，作大力阿羅漢。
<p id="69a14"/>即夜到僧堂門，敲門而喚。大迦葉問言：「敲門者誰？」答言：「我是阿難。」大迦葉言：「汝何以來？」阿難言：「我今夜得盡諸漏。」大迦葉言：「不與汝開門，汝從門鑰孔中來！」阿難答言：「可爾！」即以神力從門鑰孔中入，禮拜僧足懺悔，「大迦葉莫復見責！」
<p id="69a19"/>大迦葉手摩阿難頭言：「我故為汝，使汝得道；汝無嫌恨，我亦如是，以汝自證。譬如手畫虛空，無所染著；阿羅漢心亦如是，一切法中得無所著。復汝本坐。」
<p id="69a23"/>是時，僧復議言：「憍梵波提已取滅度，更有誰能結集法藏？」長老阿泥盧豆言：「是長老阿難，於佛弟子，常侍近佛，聞經能持，佛常歎譽；是阿難能結集經藏。」是時，長老大迦葉摩阿難頭言：「佛囑累汝，令持法藏，汝應報佛恩！佛在何處最初說法？佛諸大弟子能守護法藏者，皆以滅度，唯汝一人在。汝今應隨佛心，憐愍眾生故，集佛法藏。」是時，阿難禮僧已，坐師子床。時大迦葉說此偈言：
　「佛聖師子王，阿難是佛子，
　　師子座處坐，觀眾無有佛。
　　如是大德眾，無佛失威神，
　　如空無月時，有宿而不嚴。
　　汝大智人說，汝佛子當演，
　　何處佛初說，今汝當布現！」
<p id="69b10"/>是時，長老阿難一心合手，向佛涅槃方如是說言：
　「佛初說法時，爾時我不見，
　　如是展轉聞：佛在波羅柰，
　　佛為五比丘，初開甘露門，
　　說四真諦法：苦集滅道諦。
　　阿若憍陳如，最初得見道；
　　八萬諸天眾，皆亦入道迹！」
<p id="69b18"/>是千阿羅漢聞是語已，上昇虛空高七多羅樹。皆言：「咄！無常力大，如我等眼見佛說法，今乃言我聞！」便說偈言：
　「我見佛身相，猶如紫金山，
　　妙相眾德滅，唯有名獨存。
　　是故當方便，求出於三界，
　　勤集諸善根，涅槃最為樂！」
<p id="69b25"/>爾時，長老阿泥盧豆說偈言：
　「咄世間無常！　　如水月芭蕉，
　　功德滿三界，無常風所壞！」
<p id="69b28"/>爾時，大迦葉復說此偈：
　「無常力甚大，愚智貧富貴，
　　得道及未得，一切無能免！
　　非巧言妙寶，非欺誑力諍，
　　如火燒萬物，無常相法爾。」
<p id="69c04"/>大迦葉語阿難：「從《轉法輪經》至《大般涅槃》，集作四阿含：增一阿含，中阿含，長阿含，相應阿含。是名修妬路法藏。」
<p id="69c06"/>諸阿羅漢更問：「誰能明了集毘尼法藏？」皆言：「長老憂婆離，於五百阿羅漢中持律第一，我等今請。」即請言：「起，就師子座處坐！說：佛在何處初說毘尼結戒？」憂婆離受僧教，師子座處坐，說：「如是我聞，一時佛在毘舍離。爾時，須提那迦蘭陀長者子初作婬欲，以是因緣故，結初大罪。二百五十戒義作三部，七法、八法、比丘尼毘尼、增一、憂婆利問、雜部、善部；如是等八十部，作毘尼藏。」
<p id="69c15"/>諸阿羅漢復更思惟：「誰能明了集阿毘曇藏？」念言：「長老阿難，於五百阿羅漢中，解修妬路義第一，我等今請。」即請言：「起，就師子座處坐！佛在何處初說阿毘曇？」阿難受僧教，師子座處坐，說：「如是我聞，一時佛在舍婆提城。爾時，佛告諸比丘：諸有五怖、五罪、五怨、不除不滅，是因緣故，此生中身、心受無量苦；復後世墮惡道中。諸有無此五怖、五罪、五怨，是因緣故，於今生種種身、心受樂；後世生天上樂處。何等五怖應遠？一者殺，二者盜，三者邪婬，四者妄語，五者飲酒。」如是等名阿毘曇藏。
<p id="69c26"/>三法藏集竟，諸天、鬼神、諸龍、天女，種種供養，雨天華香、幡蓋、天衣，供養法故。於是說偈：
　「憐愍世界故，集結三藏法；
　　十力一切智，說智無明燈！」
<p id="70a06"/>問曰：
<p id="70a06-1"/>八犍度阿毘曇、六分阿毘曇等，從何處出？
<p id="70a07"/>答曰：
<p id="70a07-1"/>佛在世時，法無違錯；佛滅度後，初集法時，亦如佛在。後百年，阿輸迦王作般闍于瑟大會，諸大法師論議異故，有別部名字。從是以來，展轉至姓迦旃延婆羅門道人，智慧利根，盡讀三藏內外經書，欲解佛語故，作《發智經八犍度》，初品是世間第一法。後諸弟子等，為後人不能盡解《八犍度》故，作鞞婆娑。
<p id="70a14"/>有人言：六分阿毘曇中，第三分八品之名〈分別世處分〉(此是《樓炭經》作六分中第三分)，是目犍連作；六分中，初分八品，四品是婆須蜜菩薩作，四品是罽賓阿羅漢作；餘五分諸論議師所作。
<p id="70a18"/>有人言：佛在時，舍利弗解佛語故作阿毘曇；後犢子道人等讀誦，乃至今名為《舍利弗阿毘曇》。
<p id="70a20"/>摩訶迦旃延，佛在時，解佛語作蜫勒(蜫勒秦言篋藏)，乃至今行於南天竺。
<p id="70a22"/>皆是廣解佛語故。如說五戒：幾有色，幾無色？幾可見，幾不可見？幾有對，幾無對？幾有漏，幾無漏？幾有為，幾無為？幾有報，幾無報？幾有善，幾不善？幾有記，幾無記？如是等是名阿毘曇。
<p id="70a26"/>復次，七使：欲染使，瞋恚使，有愛使，憍慢使，無明使，見使，疑使。是七使。幾欲界繫，幾色界繫，幾無色界繫？幾見諦斷，幾思惟斷？幾見苦斷，幾見集斷，幾見盡斷，幾見道斷？幾遍使，幾不遍使？
<p id="70b01"/>十智：法智，比智，世智，他心智，苦智，集智，滅智，道智，盡智，無生智。是十智幾有漏，幾無漏？幾有為，幾無為？幾有漏緣，幾無漏緣？幾有為緣，幾無為緣？幾欲界緣，幾色界緣，幾無色界緣？幾不繫緣？幾無礙道中修，幾解脫道中修？四果：得時、幾得、幾失？
<p id="70b07"/>如是等分別一切法，亦名阿毘曇。
<p id="70b07-1"/>為阿毘曇三種：一者、阿毘曇身及義，略說三十二萬言；二者、六分，略說三十六萬言；三者、蜫勒，略說三十二萬言。
<p id="70b10"/>蜫勒廣比諸事以類相從，非阿毘曇。
<p id="70b11"/>略說「如是我聞一時」總義竟。

<h1>大智度初品中婆伽婆釋論第四</h1>
<p id="70b14"/>【經】
<p id="70b14-1"/>婆伽婆。
<p id="70b14-2"/>【論】
<p id="70b14-3"/>今當說。
<p id="70b14-4"/>釋曰：
<p id="70b14-5"/>云何名「婆伽婆」？
<p id="70b15"/>「婆伽婆」者，「婆伽」言「德」，「婆」言「有」，是名有德。
<p id="70b16"/>復次，「婆伽」名「分別」，「婆」名「巧」，巧分別諸法總相別相，故名「婆伽婆」。
<p id="70b17"/>復次，「婆伽」名「名聲」，「婆」名「有」，是名「有名聲」，無有得名聲如佛者。轉輪聖王、釋、梵、護世者，無有及佛，何況諸餘凡庶！所以者何？轉輪聖王與結相應，佛已離結；轉輪聖王沒在生、老、病、死泥中，佛已得渡；轉輪聖王為恩愛奴僕，佛已永離；轉輪聖王處在世間曠野災患，佛已得離；轉輪聖王處在無明闇中，佛處第一明中；轉輪聖王若極多領四天下，佛領無量諸世界；轉輪聖王財自在，佛心自在；轉輪聖王貪求天樂，佛乃至有頂樂亦不貪著；轉輪聖王從他求樂，佛內心自樂。以是因緣，佛勝轉輪聖王。諸餘釋、梵、護世者，亦復如是，但於轉輪聖王小勝。
<p id="70c01"/>復次，「婆伽」名「破」，「婆」名「能」，是人能破婬怒癡故，稱為「婆伽婆」。
<p id="70c03"/>問曰：
<p id="70c03-1"/>如阿羅漢、辟支佛，亦破婬怒癡，與佛何異？
<p id="70c04"/>答曰：
<p id="70c04-1"/>阿羅漢、辟支佛雖破三毒，氣分不盡；譬如香在器中，香雖出，餘氣故在；又如草木薪火燒煙出，炭灰不盡，火力薄故。佛三毒永盡無餘；譬如劫盡火燒須彌山，一切地都盡，無煙無炭。如舍利弗瞋恚氣殘，難陀婬欲氣殘，必陵伽婆磋慢氣殘；譬如人被鎖，初脫時行猶不便。
<p id="70c11"/>時佛從禪起經行，羅睺羅從佛經行，佛問羅睺羅「何以羸瘦？」羅睺羅說偈答佛：
　「若人食油則得力，若食酥者得好色，
　　食麻滓菜無色力，大德世尊自當知！」
<p id="70c16"/>佛問羅睺羅：「是眾中誰為上座？」羅睺羅答：「和上舍利弗。」佛言：「舍利弗食不淨食。」爾時，舍利弗轉聞是語，即時吐食，自作誓言：「從今日不復受人請。」是時，波斯匿王、長者須達多等，來詣舍利弗所，語舍利弗：「佛不以無事而受人請；大德舍利弗復不受請，我等白衣云何當得大信清淨？」舍利弗言：「我大師佛言：舍利弗食不淨食，今不得受人請。」於是波斯匿等至佛所，白佛言：「佛不常受人請，舍利弗復不受請，我等云何心得大信？願佛勅舍利弗還受人請！」佛言：「此人心堅，不可移轉。」佛爾時，引本生因緣：
<p id="71a10"/>「昔有一國王為毒蛇所囓，王時欲死，呼諸良醫令治蛇毒。時諸醫言：『還令蛇嗽，毒氣乃盡。』是時諸醫各設呪術，所囓王蛇即來王所。諸醫積薪燃火，勅蛇還嗽汝毒，若不爾者，當入此火！毒蛇思惟：『我既吐毒，云何還嗽？此事劇死！』思惟心定，即時入火。爾時，毒蛇，舍利弗是。世世心堅，不可動也。」
<p id="71a17"/>復次，長老必陵伽婆蹉常患眼痛，是人乞食，常渡恒水，到恒水邊彈指言：「小婢住莫流！」水即兩斷，得過乞食。是恒神到佛所白佛：「佛弟子必陵伽婆蹉，常罵我言小婢住莫流水！」佛告：「必陵伽婆蹉懺謝恒神！」必陵伽婆蹉即時合手語恒神言：「小婢莫瞋！今懺謝汝！」是時，大眾笑之：「云何懺謝而復罵耶？」佛語恒神：「汝見必陵伽婆蹉合手懺謝不？懺謝無慢而有此言，當知非惡。此人五百世來，常生婆羅門家，常自憍貴，輕賤餘人，本來所習，口言而已，心無憍也。」
<p id="71a28"/>如是諸阿羅漢雖斷結使，猶有殘氣。如諸佛世尊，若人以刀割一臂，若人以栴檀香泥一臂，如左右眼，心無憎愛，是以永無殘氣。
<p id="71b02"/>栴闍婆羅門女木杅謗佛，於大眾中言：「汝使我有娠，何以不憂？與我衣食，為爾無羞，誑惑餘人！」是時，五百婆羅門師等，皆舉手唱言：「是！是！我曹知此事。」是時，佛無異色，亦無慚色。此事即時彰露，地為大動，諸天供養，散眾名華，讚歎佛德，佛無喜色。
<p id="71b08"/>復次，佛食馬麥，亦無憂慼；天王獻食，百味具足，不以為悅，一心無二。
<p id="71b09"/>如是等種種飲食、衣被、臥具，讚呵、輕敬等種種事中，心無異也。譬如真金，燒鍛打磨，都無增損。
<p id="71b12"/>以是故，阿羅漢雖斷結得道，猶有殘氣，不得稱婆伽婆。
<p id="71b13"/>問曰：
<p id="71b13-1"/>婆伽婆正有此一名，更有餘名？
<p id="71b14"/>答曰：
<p id="71b14-1"/>佛功德無量，名號亦無量；此名取其大者，以人多識故。復有異名，名「多陀阿伽陀」等。
<p id="71b16"/>云何名「多陀阿伽陀」？
<p id="71b17"/>如法相解；如法相說；如諸佛安隱道來，佛亦如是來，更不去後有中，是故名「多陀阿伽陀」。
<p id="71b19"/>復名「阿羅呵」。云何名「阿羅呵」？
<p id="71b20"/>「阿羅」名「賊」，「呵」名「殺」——是名「殺賊」。如偈說：
　「佛以忍為鎧，精進為剛甲，
　　持戒為大馬，禪定為良弓，
　　智慧為好箭；外破魔王軍，
　　內滅煩惱賊，是名阿羅呵。」
<p id="71b26"/>復次，「阿」名「不」，「羅呵」名「生」——是名「不生」。佛心種子，後世田中不生無明糠脫故。
<p id="71b27"/>復次，「阿羅呵」名「應受供養」。佛諸結使除盡，得一切智慧故，應受一切天地眾生供養；以是故，佛名「阿羅呵」。
<p id="71c01"/>復名「三藐三佛陀」。云何名「三藐三佛陀」？
<p id="71c02"/>「三藐」名「正」，「三」名「遍」，佛名「知」——是名正遍知一切法。
<p id="71c03"/>問曰：
<p id="71c03-1"/>云何正遍知？
<p id="71c03-2"/>答曰：
　　知苦如苦相，知集如集相，
　　知滅如滅相，知道如道相。
<p id="71c06"/>是名「三藐三佛陀」。
<p id="71c06-1"/>復次，知一切諸法實不壞相，不增不減。云何名不壞相？心行處滅，言語道斷，過諸法如涅槃相不動。以是故，名「三藐三佛陀」。
<p id="71c09"/>復次，一切十方諸世界名號，六道所攝眾生名號；眾生先世因緣，未來世生處；一切十方眾生心相，諸結使，諸善根，諸出要；如是等一切諸法悉知，是名「三藐三佛陀」。
<p id="71c13"/>復名「鞞侈遮羅那三般那」，秦言明行具足。
<p id="71c14"/>云何名「明行具足」？
<p id="71c14-1"/>宿命、天眼、漏盡，名為三明。
<p id="71c15"/>問曰：
<p id="71c15-1"/>神通、明有何等異？
<p id="71c15-2"/>答曰：
<p id="71c16"/>直知過去宿命事，是名通；知過去因緣行業，是名明。
<p id="71c17"/>直知死此生彼，是名通；知行因緣，際會不失，是名明。
<p id="71c18"/>直盡結使，不知更生不生，是名通；若知漏盡，更不復生，是名明。
<p id="71c20"/>是三明，大阿羅漢、大辟支佛所得。
<p id="71c20-1"/>問曰：
<p id="71c21"/>若爾者，與佛有何等異？
<p id="71c21-1"/>答曰：
<p id="71c21-2"/>彼雖得三明，明不滿足，佛悉滿足，是為異。
<p id="71c22"/>問曰：
<p id="71c22-1"/>云何不滿？云何滿？
<p id="71c23"/>答曰：
<p id="71c23-1"/>諸阿羅漢、辟支佛宿命智，知自身及他人，亦不能遍；有阿羅漢知一世，或二世、三世，十、百、千、萬劫，乃至八萬劫，過是以往不能復知，是故不滿。天眼明未來世亦如是。佛一念中生、住、滅時，諸結使分，生時如是，住時如是，滅時如是。苦法忍、苦法智中所斷結使悉覺了。知如是結使解脫，得爾所有為法解脫，得爾所無為法解脫，乃至道比忍見諦道十五心中。諸聲聞、辟支佛所不覺知，時少疾故。如是知過去眾生、因緣、漏盡，未來、現在亦如是。是故名佛「明行具足」。
<p id="72a09"/>行名身口業，唯佛身、口業具足；餘皆有失，是名明行具足。
<p id="72a10"/>復名「修伽陀」：「修」秦言「好」，「伽陀」或言「去」，或言「說」——是名「好去」、「好說」。
<p id="72a12"/>好去者，於種種諸深三摩提，無量諸大智慧中去，如偈說：
　「佛一切智為大車，八正道行入涅槃。」
<p id="72a15"/>是名好去。
<p id="72a15-1"/>好說者，如諸法實相說，不著法愛說。觀弟子智慧力，是人正使一切方便神通智力化之，亦無如之何。是人可度是疾、是遲，是人應是處度；是人應說布施，或說戒，或說涅槃。是人應說五眾、十二因緣、四諦等諸法能入道。如是等種種知弟子智力而為說法，是名好說。
<p id="72a21"/>復名「路迦憊」：「路迦」秦言「世」，「憊」名「知」——是名知世間。
<p id="72a22"/>問曰：
<p id="72a23"/>云何知世間？
<p id="72a23-1"/>答曰：
<p id="72a23-2"/>知二種世間，一眾生，二非眾生。及如實相知世間、世間因、知世間滅、出世間道。
<p id="72a25"/>復次，知世間，非如世俗知，亦非外道知；知世間無常故苦，苦故無我。
<p id="72a27"/>復次，知世間相，非有常非無常，非有邊非無邊，非去非不去，如是相亦不著，清淨、常不壞相如虛空——是名知世間。
<p id="72a29"/>復名「阿耨多羅」，秦言「無上」。
<p id="72b01"/>云何無上？
<p id="72b01-1"/>涅槃法無上。佛自知是涅槃不從他聞，亦將導眾生令至涅槃。如諸法中涅槃無上，眾生中佛亦無上。
<p id="72b04"/>復次，持戒、禪定、智慧，教化眾生，一切無有與等者，何況能過？故言無上。
<p id="72b05"/>復次，「阿」名「無」，「耨多羅」名「答」。一切外道法，可答可破，非實非清淨故；佛法不可答、不可破，出一切語言道，亦實清淨故，以是故名無答。
<p id="72b09"/>復名「富樓沙曇藐婆羅提」：「富樓沙」秦言「丈夫」，「曇藐」言「可化」，「婆羅提」言「調御師」——是名「可化丈夫調御師」。
<p id="72b11"/>佛以大慈大悲大智故，有時軟美語，有時苦切語，有時雜語，以此調御令不失道。如偈說：
　「佛法為車弟子馬，實法寶主佛調御，
　　若馬出道失正轍，如是當治令調伏。
　　若小不調輕法治，好善成立為上道，
　　若不可治便棄捨，以是調御為無上。」
<p id="72b18"/>復次，調御師有五種：初父母兄姊親里；中官法；下師法，今世三種法治；後世閻羅王治；佛以今世樂、後世樂及涅槃樂利益，故名師。上四種法治人不久畢壞，不能常實成就；佛成人以三種道，常隨道不失。如火自相不捨乃至滅，佛令人得善法亦如是，至死不捨。以是故，佛名可化丈夫調御師。
<p id="72b25"/>問曰：
<p id="72b25-1"/>女人，佛亦化令得道，何以獨言丈夫？
<p id="72b26"/>答曰：
<p id="72b26-1"/>男尊女卑故，女從男故，男為事業主故。
<p id="72b27"/>復次，女人有五礙：不得作轉輪王、釋天王、魔天王、梵天王、佛，以是故不說。
<p id="72b28"/>復次，若言佛為女人調御師，為不尊重。若說丈夫，一切都攝。譬如王來，不應獨來，必有侍從。如是說丈夫，二根、無根及女盡攝，以是故說丈夫。
<p id="72c03"/>用是因緣故，佛名可化丈夫調御師。
<p id="72c04"/>復名「舍多提婆魔㝹舍喃」：「舍多」秦言「教師」，「提婆」言「天」，「魔㝹舍喃」言「人」——是名「天人教師」。
<p id="72c06"/>云何名天人教師？
<p id="72c06-1"/>佛示導是應作、是不應作，是善、是不善，是人隨教行，不捨道法，得煩惱解脫報——是名天人師。
<p id="72c08"/>問曰：
<p id="72c08-1"/>佛能度龍、鬼、神等墮餘道中生者，何以獨言天人師？
<p id="72c10"/>答曰：
<p id="72c10-1"/>度餘道中生者少，度天、人中生者多。如白色人，雖有黑黶子，不名黑人，黑少故。
<p id="72c12"/>復次，人中結使薄，厭心易得；天中智慧利。以是故，二處易得道，餘道中不爾。
<p id="72c14"/>復次，言天則攝一切天；言人則攝一切地上生者。何以故？天上則天大，地上則人大。是故說，天則天上盡攝，說人則地上盡攝。
<p id="72c17"/>復次，人中得受戒律儀，見諦道、思惟道及諸道果。或有人言：餘道中不得。或有人言：多少得。天、人中易得多得，以是故，佛為天人師。
<p id="72c20"/>復次，人中行樂因多，天中樂報多；善法是樂因，樂是善法報。餘道中善因報少，以是故，佛為天人師。
<p id="73a02"/>復名「佛陀」(秦言「知者」)。知何等法？知過去、未來、現在，眾生數、非眾生數，有常、無常等一切諸法。菩提樹下了了覺知，故名為佛陀。
<p id="73a05"/>問曰：
<p id="73a05-1"/>餘人亦知一切諸法，如摩醯首羅天，(秦言「大自在」)八臂，三眼，騎白牛。如韋紐天(秦言「遍悶」)，四臂，捉貝持輪，騎金翅鳥。如鳩摩羅天，(秦言「童子」)是天擎雞持鈴，捉赤幡，騎孔雀，皆是諸天大將。如是等諸天，各各言大，皆稱一切智。有人作弟子，學其經書。亦受其法，言是一切智。
<p id="73a11"/>答曰：
<p id="73a12"/>此不應一切智。何以故？瞋恚、憍慢心著故。如偈說：
　「若彩畫像及泥像，聞經中天及讚天，
　　如是四種諸天等，各各手執諸兵杖。
　　若力不如畏怖他，若心不善恐怖他，
　　此天定必若怖他，若少力故畏怖他。
　　是天一切常怖畏，不能除却諸衰苦。
　　有人奉事恭敬者，現世不免沒憂海。
　　有人不敬不供養，現世不妨受富樂。
　　當知虛誑無實事，是故智人不屬天。
　　若世間中諸眾生，業因緣故如循環，
　　福德緣故生天上，雜業因緣故人中，
　　世間行業屬因緣，是故智者不依天！」
<p id="73a25"/>復次，是三天，愛之則欲令得一切願，惡之則欲令七世滅。佛不爾。菩薩時，若怨家賊來欲殺，尚自以身肉、頭目、髓腦而供養之，何況得佛？不惜身時，以是故，獨佛應當受佛名號；應當歸命佛，以佛為師，不應事天。
<p id="73b01"/>復次，佛有二事：一者、大功德神通力；二者、第一淨心，諸結使滅。
<p id="73b02"/>諸天雖有福德神力，諸結使不滅故，心不清淨，心不清淨故，神力亦少。
<p id="73b04"/>聲聞、辟支佛雖結使滅，心清淨，福德薄故力勢少。
<p id="73b05"/>佛二法滿足，故稱勝一切人；餘人不勝一切人。
<p id="73b06"/>婆伽婆名有德，先已說。
<p id="73b07"/>復名「阿婆磨」(秦言無等)；復名「阿婆摩婆摩」(秦言無等等)；復名「路迦那他」(秦言世尊)；復名「波羅伽」(秦言度彼岸)；復名「婆檀陀」(秦言大德)；復名「尸梨伽那」(秦言厚德)；如是等無量名號。父母名字悉達陀(秦言成利)，得道時，知一切諸法故，是名為佛。應受諸天世人供養。如是等得名大德、厚德。如是種種，隨德立名。
<p id="73b13"/>問曰：
<p id="73b14"/>汝愛剎利種，淨飯王子，字悉達多，以是故而大稱讚言一切智，一切智人，無也！
<p id="73b16"/>答曰：
<p id="73b16-1"/>不爾！汝惡邪故妬瞋佛，作妄語。實有一切智人。何以故？佛一切眾生中，身色顏貌，端正無比，相、德、明具，勝一切人。小人見佛身相，亦知是一切智人，何況大人？如《放牛譬喻經》中說：
<p id="73b20"/>摩伽陀國王頻婆娑羅，請佛三月，及五百弟子。王須新乳酪酥供養佛及比丘僧。語諸放牛人，來近處住。日日送新乳酪酥。竟三月。王憐愍此放牛人，語言：「汝往見佛，還出放牛。」諸放牛人往詣佛所，於道中自共論言：「我等聞人說佛是一切智人，我等是下劣小人，何能別知實有一切智人！諸婆羅門喜好酥酪故，常來往諸放牛人所作親厚，放牛人由是聞婆羅門種種經書名字。故言四違陀經中治病法，鬪戰法，星宿法，祠天法，歌舞、論議難問法，如是等六十四種世間伎藝，淨飯王子廣學多聞，若知此事不足為難。其從生已來不放牛，我等以放牛祕法問之。若能解者，實是一切智人。」
<p id="73c05"/>作是論已，前入竹園。見佛光明照於林間。進前覓佛，見坐樹下，狀似金山，如酥投火，其炎大明，有似融金，散竹林間上，紫金光色，視之無厭，心大歡喜，自相謂言：
　「今此釋師子，一切智有無，
　　見之無不喜，此事亦已足。
　　光明第一照，顏貌甚貴重，
　　身相威德備，與佛名相稱。
　　相相皆分明，威神亦滿足，
　　福德自纏絡，見者無不愛；
　　圓光身處中，觀者無厭足！
　　若有一切智，必有是功德。
　　一切諸彩畫，寶飾莊嚴像，
　　欲比此妙身，不可以為喻！
　　能滿諸觀者，令得第一樂，
　　見之發淨信，必是一切智！」
<p id="74a02"/>如是思惟已，禮佛而坐；問佛言：「放牛人有幾法成就，能令牛群番息？有幾法不成就，令牛群不增，不得安隱？」佛答言：「有十一法，放牛人能令牛群番息。何等十一？
<p id="74a05"/>「知色，知相，知刮刷，知覆瘡，知作煙，知好道，知牛所宜處，知好度濟，知安隱處，知留乳，知養牛主。
<p id="74a08"/>「若放牛人知此十一法，能令牛群番息。比丘亦如是，知十一法能增長善法。
<p id="74a10"/>「云何知色？知黑、白、雜色。比丘亦如是，知一切色皆是四大，四大造。
<p id="74a11"/>「云何知相？知牛吉不吉相，與他群合，因相則識。比丘亦如是，見善業相，知是智人；見惡業相，知是愚人。
<p id="74a14"/>「云何刮刷？為諸虫飲血，則增長諸瘡；刮刷則除害。比丘亦如是，惡邪覺觀虫飲善根血，增長心瘡；除則安隱。
<p id="74a16"/>「云何覆瘡？若衣若草葉以防蚊虻惡刺。比丘亦如是，念正觀法，覆六情瘡，不令煩惱貪欲、瞋恚惡虫刺蕀所傷。
<p id="74a19"/>「云何知作煙？除諸蚊虻，牛遙見煙，則來趣向屋舍。比丘亦如是，如所聞而說，除諸結使蚊虻，以說法煙，引眾生入於無我實相空舍中。
<p id="74a23"/>「云何知道？知牛所行來去好惡道。比丘亦如是，知八聖道能至涅槃，離斷常惡道。
<p id="74a24"/>「云何知牛所宜處？能令牛番息少病。比丘亦如是，說佛法時，得清淨法喜，諸善根增盛。
<p id="74a27"/>「云何知濟？知易入易度，無波浪惡虫處。比丘亦如是，能至多聞比丘所問法；說法者知前人心利鈍、煩惱輕重，令入好濟，安隱得度。
<p id="74b01"/>「云何知安隱處？知所住處無虎、狼、師子、惡虫、毒獸。比丘亦如是，知四念處，安隱，無煩惱、惡魔、毒獸；比丘入此，則安隱無患。
<p id="74b04"/>「云何留乳？犢母愛念犢子故與乳；以留殘乳，故犢母歡喜，則犢子不竭，牛主及放牛人，日日有益。比丘亦如是，居士白衣給施衣食，當知節量，不令罄竭，則檀越歡喜，信心不絕，受者無乏。
<p id="74b08"/>「云何知養牛主？諸大特牛能守牛群故，應養護，不令羸瘦，飲以麻油，飾以瓔珞，標以鐵角，摩刷、讚譽稱等。比丘亦如是，眾僧中有威德大人，護益佛法，摧伏外道，能令八眾，得種諸善根；隨其所宜，恭敬供養等。」
<p id="74b13"/>放牛人聞此語已，如是思惟：「我等所知不過三四事，放牛師輩遠不過五六事，今聞此說，歎未曾有！若知此事，餘亦皆爾，實是一切智人，無復疑也。」
<p id="74b17"/>是經，此中應廣說。以是故，知有一切智人。
<p id="74b18"/>問曰：
<p id="74b18-1"/>世間不應有一切智人，何以故？無見一切智人者。
<p id="74b19"/>答曰：
<p id="74b19-1"/>不爾！不見有二種，不可以不見故便言無。
<p id="74b20"/>一者、事實有，以因緣覆故不見。譬如人姓族初，及雪山斤兩，恒河邊沙數，有而不可知。
<p id="74b22"/>二者、實無，無故不見。譬如第二頭、第三手，無因緣覆而不見。
<p id="74b24"/>如是一切智人，因緣覆故汝不見，非無一切智人。何等是覆因緣？未得四信、心著惡邪——汝以是因緣覆故，不見一切智人。
<p id="74b27"/>問曰：
<p id="74b27-1"/>所知處無量故，無一切智人。諸法無量無邊，多人和合，尚不能知，何況一人？以是故，無一切智人！
<p id="74b29"/>答曰：
<p id="74b29-1"/>如諸法無量，智慧亦無量無數無邊；如函大蓋亦大，函小蓋亦小。
<p id="74c02"/>問曰：
<p id="74c02-1"/>佛自說佛法，不說餘經。若藥方、星宿、算經世典，如是等法；若是一切智人，何以不說？以是故，知非一切智人。
<p id="74c05"/>答曰：
<p id="74c05-1"/>雖知一切法，用故說，不用故不說；有人問故說，不問故不說。
<p id="74c06"/>復次，一切法略說有三種：一者、有為法，二者、無為法，三者、不可說法——此已攝一切法。
<p id="74c08"/>問曰：
<p id="74c08-1"/>十四難不答故，知非一切智人。何等十四難？
<p id="74c09"/>世界及我常；世界及我無常；世界及我亦有常亦無常；世界及我亦非有常亦非無常；世界及我有邊、無邊；亦有邊亦無邊；亦非有邊亦非無邊；死後有神去後世；無神去後世；亦有神去亦無神去；死後亦非有神去；亦非無神去後世；是身是神；身異神異。
<p id="74c15"/>若佛一切智人，此十四難何以不答？
<p id="74c16"/>答曰：
<p id="74c16-1"/>此事無實故不答。諸法有常，無此理；諸法斷，亦無此理；以是故，佛不答。譬如人問搆牛角得幾升乳，是為非問，不應答。
<p id="74c19"/>復次，世界無窮，如車輪無初無後。
<p id="74c20"/>復次，答此無利有失，墮惡邪中。佛知十四難，常覆四諦諸法實相。如渡處有惡虫水，不應將人渡；安隱無患處，可示人令渡。
<p id="75a01"/>復次，有人言：是事非一切智人不能解，以人不能知，故佛不答。
<p id="75a04"/>復次，若人無言有，有言無，是名非一切智人；一切智人有言有，無言無。佛有不言無，無不言有。但說諸法實相，云何不名一切智人？譬如日不作高下，亦不作平地，等一而照。佛亦如是，非令有作無，非令無作有，常說實智慧光照諸法。如一道人問佛言：「大德！十二因緣佛作耶？他作耶？」佛言：「我不作十二因緣，餘人亦不作。有佛無佛，生因緣老死，是法常定住。」佛能說是生因緣老死，乃至無明因緣諸行。
<p id="75a13"/>復次，十四難中若答有過罪。若人問：「石女、黃門兒，長短好醜何類？」此不應答，以無兒故。
<p id="75a15"/>復次，此十四難，是邪見非真實，佛常以真實，以是故，置不答。
<p id="75a17"/>復次，置不答，是為答。有四種答：一、決了答，如佛第一涅槃安隱；二、解義答；三、反問答；四、置答。此中佛以置答。
<p id="75a19"/>汝言無一切智人，有是言而無義，是大妄語。實有一切智人，何以故？得十力故：知處非處故，知因緣業報故，知諸禪定解脫故，知眾生根善惡故，知種種欲解故，知種種世間無量性故，知一切至處道故，先世行處憶念知故，天眼分明得故，知一切漏盡故；淨不淨分明知故，說一切世界中上法故，得甘露味故，得中道故，知一切法若有為、若無為實相故，永離三界欲故。如是種種因緣故，佛為一切智人。
<p id="75a29"/>問曰：
<p id="75a29-1"/>有一切智人，何等人是？
<p id="75b01"/>答曰：
<p id="75b01-1"/>是第一大人，三界尊，名曰佛。如讚佛偈說：
　「頂生轉輪王，如日月燈明；
　　釋迦貴種族，淨飯王太子。
　　生時動三千，須彌山海水；
　　為破老病死，哀愍故生世。
　　生時行七步，光明滿十方；
　　四觀發大音，我生胎分盡。
　　成佛說妙法，大音振法鼓；
　　以此覺眾生，世間無明睡。
　　如是等種種，希有事已現；
　　諸天及世人，見之皆歡喜！
　　佛相莊嚴身，大光滿月面；
　　一切諸男女，視之無厭足！
　　生身乳餔力，勝萬億香象；
　　神足力無上，智慧力無量。
　　佛身大光明，照曜佛身表；
　　佛在光明中，如月在光裏。
　　種種惡毀佛，佛亦無惡想；
　　種種稱譽佛，佛亦無憙想。
　　大慈視一切，怨親等無異；
　　一切有識類，咸皆知此事。
　　忍辱慈悲力，故能勝一切；
　　為度眾生故，世世受勤苦。
　　其心常一定，為眾作利益。
　　智慧力有十，無畏力有四，
　　不共有十八，無量功德藏。
　　如是等無數，希有功德力，
　　如師子無畏，破諸外道法，
　　轉無上梵輪，度脫諸三界。」
<p id="75c02"/>是名為「婆伽婆」。
<p id="75c02-1"/>「婆伽婆」義無量，若廣說則廢餘事，以是故略說。
</xml>