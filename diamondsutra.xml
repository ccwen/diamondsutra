<body>
<seg/>金剛般若波羅蜜經講
<甲 t="總釋名題"/>
<乙 t="釋經題"/>
<丙 t="說般若網要"/>
<丙 t="明融會各家"/>
<丙 t="依五重譯題"/>
<丁 t="總解科意"/>
<丁 t="依次開釋"/>
<戊 t="釋名"/>
<己 t="通名"/>
<己 t="別名"/>
<戊 t="顯體"/>
<己 t="明體義"/>
<己 t="辨異同"/>
<己 t="正顯體"/>
<戊 t="明宗"/>
<己 t="明宗義"/>
<己 t="辨異同"/>
<己 t="正明宗"/>
<戊 t="辨用"/>
<戊 t="判教相"/>
<己 t="總論"/>
<庚 t="解釋名義"/>
<庚 t="泛論教相"/>
<己 t="正判"/>
<乙 t="釋人題"/>
<甲 t="別解文義"/>
<乙 t="序分"/>
<丙 t="證信序"/>
<seg/>如是我聞：一時，佛在舍衛國祇樹給孤獨園，與大比丘眾千二百五十人俱。
<丙 t="發起序"/>
<seg/>爾時，世尊食時，著衣持?，入舍衛大城乞食。於其城中，次第乞已，還至本處。飯食訖，收衣?，洗足已，敷座而坐。
<乙 t="正宗分"/>
<丙 t="當機讚請"/>
<丁 t="禮讚"/>
<戊 t="具儀"/>
<seg/>時，長老須菩提在大眾中即從座起，偏袒右肩，右膝著地，合掌恭敬而白佛言：
<戊 t="稱讚"/>
<seg/>「希有！世尊！如來善護念諸菩薩，善付囑諸菩薩。
<丁 t="請法"/>
<seg/>世尊！善男子、善女人，發阿耨多羅三藐三菩提心，應云何住？云何降伏其心？」
<丙 t="如來讚許"/>
<丁 t="讚印"/>
<seg/>佛言：「善哉，善哉！須菩提！如汝所說：『如來善護念諸菩薩，善付囑諸菩薩。』
<丁 t="許說"/>
<戊 t="總示"/>
<己 t="誡聽標宗"/>
<seg/>汝今諦聽，當為汝說。善男子、善女人，發阿耨多羅三藐三菩提心，應如是住，如是降伏其心。」
<己 t="契旨請詳"/>
<seg/>「唯然。世尊！願樂欲聞。」
<戊 t="詳談"/>
<己 t="約境明無住以彰般若正智"/>
<庚 t="的示無住以生信"/>
<辛 t="明示"/>
<壬 t="明發離相心即是降伏"/>
<癸 t="標示"/>
<seg/>佛告須菩提：「諸菩薩摩訶薩應如是降伏其心：
<癸 t="正明"/>
<seg/>『所有一切眾生之類，若卵生、若胎生、若濕生、若化生，若有色、若無色，若有想、若無想、若非有想非無想，我皆令入無餘涅槃而滅度之。』如是滅度無量無數無邊眾生，實無眾生得滅度者。	
<癸 t="徵釋"/>
<seg/>何以故？須菩提！若菩薩有我相、人相、眾生相、壽者相，即非菩薩。
<壬 t="不住於相即是正住"/>
<癸 t="正明無住"/>
<子 t="標示"/>
<seg/>復次，須菩提！菩薩於法，應無所住，行於布施，
<子 t="指釋"/>
<seg/>所謂不住色布施，不住聲香味觸法布施。
<子 t="結成"/>
<seg/>須菩提！菩薩應如是布施，不住於相。
<癸 t="釋顯其故"/>
<子 t="徵釋"/>
<seg/>何以故？若菩薩不住相布施，其福德不可思量。
<子 t="喻明"/>
<seg/>「須菩提！於意云何？東方虛空可思量不？」「不也，世尊！」「須菩提！南西北方四維上下虛空可思量不？」「不也，世尊！」
<子 t="法合"/>
<seg/>須菩提！菩薩無住相布施，福德亦復如是不可思量。
<癸 t="結示正住"/>
<seg/>須菩提！菩薩但應如所教住。
<癸 t="更明所以"/>
<子 t="問答釋明"/>
<丑 t="問"/>
<seg/>「須菩提！於意云何？可以身相見如來不？」
<丑 t="答"/>
<寅 t="雙明"/>
<seg/>「不也，世尊！不可以身相得見如來。
<寅 t="釋成"/>
<seg/>何以故？如來所說身相，即非身相。」
<子 t="闡義印許"/>
<丑 t="明性本非相"/>
<seg/>佛告須菩提：「凡所有相，皆是虛妄。
<丑 t="明即相見性"/>
<seg/>若見諸相非相，則見如來。」
<辛 t="生信"/>
<壬 t="揀示根機"/>
<癸 t="問"/>
<seg/>須菩提白佛言：「世尊！頗有眾生，得聞如是言說章句，生實信不？」
<癸 t="答"/>
<子 t="揀能信之機"/>
<seg/>佛告須菩提：「莫作是說。如來滅後，後五百歲，有持戒修福者，於此章句能生信心，以此為實，
<子 t="示夙根之厚"/>
<seg/>當知是人，不於一佛二佛三四五佛而種善根，已於無量千萬佛所種諸善根，
<壬 t="明其福德"/>
<癸 t="正明其福"/>
<seg/>聞是章句，乃至一念生淨信者，須菩提！如來悉知悉見，是諸眾生得如是無量福德。
<癸 t="釋顯其故"/>
<子 t="正釋"/>
<seg/>何以故？是諸眾生無復我相、人相、眾生相、壽者相、無法相，亦無非法相。
<子 t="反顯"/>
<seg/>何以故？是諸眾生若心取相，則為著我、人、眾生、壽者。若取法相，即著我、人、眾生、壽者。何以故？若取非法相，即著我、人、眾生、壽者，
<壬 t="結顯中道"/>
<癸 t="以雙離結成"/>
<seg/>是故不應取法，不應取非法。
<癸 t="引筏喻顯義"/>
<seg/>以是義故，如來常說：『汝等比丘，知我說法，如筏喻者，法尚應捨，何況非法。』
<壬 t="問釋證成"/>
<癸 t="舉如來果德問"/>
<seg/>「須菩提！於意云何？如來得阿耨多羅三藐三菩提耶？如來有所說法耶？」
<癸 t="以法不可執釋"/>
<子 t="明無定法"/>
<seg/>須菩提言：「如我解佛所說義，無有定法名阿耨多羅三藐三菩提，亦無有定法，如來可說。
<子 t="釋應雙非"/>
<seg/>何以故？如來所說法，皆不可取、不可說、非法、非非法。
<癸 t="引一切無為證"/>
<seg/>所以者何？一切賢聖，皆以無為法而有差別。」
<辛 t="校勝"/>
<壬 t="布施福多"/>
<癸 t="舉事設問"/>
<seg/>「須菩提！於意云何？若人滿三千大千世界七寶以用布施，是人所得福德，寧為多不？」
<癸 t="答釋所以"/>
<seg/>須菩提言：「甚多，世尊！何以故？是福德即非福德性，是故如來說福德多。」
<壬 t="信經殊勝"/>
<seg/>若復有人，於此經中受持，乃至四句偈等，為他人說，其福勝彼。
<壬 t="釋成經功"/>
<seg/>何以故？須菩提！一切諸佛，及諸佛阿耨多羅三藐三菩提法，皆從此經出。
<壬 t="結歸離相"/>
<seg/>須菩提！所謂佛法者，即非佛法。
<庚 t="推闡無住以開解"/>
<辛 t="約果廣明"/>
<壬 t="泛論四果"/>
<癸 t="明初果離相"/>
<seg/>「須菩提！於意云何？須陀洹能作是念：『我得須陀洹果。』不？」須菩提言：「不也，世尊！何以故？須陀洹名為入流，而無所入，不入色、聲、香、味、觸、法，是名須陀洹。」
<癸 t="明二果離相"/>
<seg/>「須菩提！於意云何？斯陀含能作是念：『我得斯陀含果。』不？」須菩提言：「不也，世尊！何以故？斯陀含名一往來，而實無往來，是名斯陀含。」
<癸 t="明三果離相"/>
<seg/>「須菩提！於意云何？阿那含能作是念：『我得阿那含果。』不？」須菩提言：「不也，世尊！何以故？阿那含名為不來，而實無來，是故名阿那含。」
<癸 t="明四果離相"/>
<seg/>「須菩提！於意云何？阿羅漢能作是念：『我得阿羅漢道。』不？」須菩提言：「不也，世尊！何以故？實無有法名阿羅漢。世尊！若阿羅漢作是念：『我得阿羅漢道。』即為著我、人、眾生、壽者。
<壬 t="師資證成"/>
<癸 t="約當機無得證"/>
<子 t="引佛說"/>
<seg/>世尊！佛說我得無諍三昧人中最為第一，是第一離欲阿羅漢。
<子 t="陳離相"/>
<seg/>我不作是念：『我是離欲阿羅漢。』
<子 t="釋所以"/>
<丑 t="反顯"/>
<seg/>世尊！我若作是念：『我得阿羅漢道。』世尊則不說須菩提是樂阿蘭那行者。
<丑 t="正明"/>
<seg/>以須菩提實無所行，而名須菩提是樂阿蘭那行。」
<癸 t="約往因無得證"/>
<seg/>佛告須菩提：「於意云何？如來昔在然燈佛所，於法有所得不？」「世尊！如來在然燈佛所，於法實無所得。」
<辛 t="約因詳顯"/>
<壬 t="約因心正顯"/>
<癸 t="先明嚴土不住"/>
<seg/>「須菩提！於意云何？菩薩莊嚴佛土不？」「不也，世尊！何以故？莊嚴佛土者，則非莊嚴，是名莊嚴。」
<癸 t="顯成發無住心"/>
<seg/>是故須菩提，諸菩薩摩訶薩應如是生清淨心，不應住色生心，不應住聲、香、味、觸、法生心，應無所住而生其心。
<癸 t="證以報身不住"/>
<seg/>「須菩提！譬如有人，身如須彌山王，於意云何？是身為大不？」須菩提言：「甚大，世尊！何以故？佛說非身，是名大身。」
<壬 t="約經功校顯"/>
<癸 t="顯福德勝"/>
<子 t="引河沙喻"/>
<seg/>「須菩提！如恒河中所有沙數，如是沙等恒河，於意云何？是諸恒河沙寧為多不？」須菩提言：「甚多，世尊！但諸恒河尚多無數，何況其沙。」
<子 t="明寶施福"/>
<seg/>「須菩提！我今實言告汝。若有善男子、善女人，以七寶滿爾所恒河沙數三千大千世界，以用布施，得福多不？」須菩提言：「甚多，世尊！」
<子 t="顯持經勝	"/>
<seg/>佛告須菩提：「若善男子、善女人，於此經中，乃至受持四句偈等，為他人說，而此福德勝前福德。」
<癸 t="顯勝所以"/>
<子 t="明隨說福"/>
<seg/>復次，須菩提！隨說是經，乃至四句偈等，當知此處，一切世間天、人、阿修羅，皆應供養，如佛塔廟，
<子 t="明盡持福"/>
<丑 t="正明盡持"/>
<seg/>何況有人盡能受持讀誦。
<丑 t="正明所以"/>
<寅 t="約成就正顯"/>
<seg/>須菩提！當知是人成就最上第一希有之法，
<寅 t="約熏習結成"/>
<seg/>若是經典所在之處，則為有佛，若尊重弟子。
<辛 t="請示名持"/>
<壬 t="請"/>
<seg/>爾時，須菩提白佛言：「世尊！當何名此經？我等云何奉持？」
<壬 t="示"/>
<癸 t="總示名持"/>
<子 t="示能斷之名"/>
<seg/>佛告須菩提：「是經名為『金剛般若波羅蜜』。
<子 t="示持經之法"/>
<seg/>以是名字，汝當奉持。
<癸 t="詳明所以"/>
<子 t="總標"/>
<seg/>所以者何？
<子 t="別詳"/>
<丑 t="會歸性體"/>
<寅 t="示應離名字相持"/>
<seg/>須菩提！佛說般若波羅蜜，則非般若波羅蜜。
<寅 t="示應離言說相持"/>
<seg/>須菩提！於意云何？如來有所說法不？」須菩提白佛言：「世尊！如來無所說。」
<丑 t="不壞假名"/>
<寅 t="示不著境相持"/>
<卯 t="問答"/>
<seg/>「須菩提！於意云何？三千大千世界所有微塵是為多不？」須菩提言：「甚多，世尊！」
<卯 t="正示"/>
<辰 t="不著微細相"/>
<seg/>須菩提！諸微塵，如來說非微塵，是名微塵。
<辰 t="不著廣大相"/>
<seg/>如來說世界，非世界，是名世界。
<寅 t="示不著身相持"/>
<seg/>「須菩提！於意云何？可以三十二相見如來不？」「不也，世尊！不可以三十二相得見如來。何以故？如來說三十二相，即是非相，是名三十二相。」
<癸 t="結顯持福"/>
<子 t="約命施校"/>
<seg/>「須菩提！若有善男子、善女人，以恒河沙等身命布施；
<子 t="明持福多"/>
<seg/>若復有人，於此經中，乃至受持四句偈等，為他人說，其福甚多。」
<辛 t="成就解慧"/>
<壬 t="初當機讚勸"/>
<癸 t="標領解"/>
<seg/>爾時，須菩提聞說是經，深解義趣，涕淚悲泣，而白佛言：
<癸 t="陳讚慶"/>
<seg/>「希有，世尊！佛說如是甚深經典，我從昔來所得慧眼，未曾得聞如是之經。
<癸 t="勸信解"/>
<子 t="約現前勸"/>
<丑 t="明成就"/>
<seg/>世尊！若復有人得聞是經，信心清淨，則生實相，當知是人，成就第一希有功德。
<丑 t="明實相"/>
<seg/>世尊！是實相者，則是非相，是故如來說名實相。
<子 t="約當來勸"/>
<丑 t="慶今勸後"/>
<寅 t="自慶"/>
<seg/>世尊！我今得聞如是經典，信解受持不足為難，
<寅 t="廣勸"/>
<seg/>若當來世，後五百歲，其有眾生，得聞是經，信解受持，是人則為第一希有。
<丑 t="釋顯其故"/>
<寅 t="正顯不著有"/>
<seg/>何以故？此人無我相、人相、眾生相、壽者相。
<寅 t="轉顯不著空"/>
<seg/>所以者何？我相即是非相，人相、眾生相、壽者相即是非相。
<寅 t="結顯名諸佛"/>
<seg/>何以故？離一切諸相，則名諸佛。」
<壬 t="如來印闡"/>
<癸 t="印可"/>
<seg/>佛告須菩提：「如是，如是！若復有人，得聞是經，不驚、不怖、不畏，當知是人甚為希有。
<癸 t="闡義"/>
<子 t="闡明觀行"/>
<丑 t="約般若明"/>
<seg/>何以故？須菩提！如來說第一波羅蜜，非第一波羅蜜，是名第一波羅蜜。
<丑 t="約餘度明"/>
<寅 t="正明"/>
<seg/>須菩提！忍辱波羅蜜，如來說非忍辱波羅蜜。
<寅 t="引證"/>
<卯 t="引本劫事"/>
<seg/>何以故？須菩提！如我昔為歌利王割截身體，我於爾時，無我相、無人相、無眾生相、無壽者相。何以故？我於往昔節節支解時，若有我相、人相、眾生相、壽者相，應生瞋恨。
<卯 t="引多生事"/>
<seg/>須菩提！又念過去於五百世作忍辱仙人，於爾所世，無我相、無人相、無眾生相、無壽者相。
<子 t="闡明說法真實義"/>
<丑 t="總結前文明"/>
<寅 t="結成無住發心"/>
<卯 t="標結"/>
<seg/>是故須菩提！菩薩應離一切相，發阿耨多羅三藐三菩提心，
<卯 t="釋成"/>
<seg/>不應住色生心，不應住聲香味觸法生心，應生無所住心。
<卯 t="反顯"/>
<seg/>若心有住，則為非住。
<寅 t="結成無住布施"/>
<卯 t="結不應"/>
<seg/>是故佛說：『菩薩心不應住色布施。』
<卯 t="結成應"/>
<辰 t="總標"/>
<seg/>須菩提！菩薩為利益一切眾生，應如是布施。
<辰 t="別明"/>
<seg/>如來說：『一切諸相，即是非相。』又說：『一切眾生，則非眾生。』
<丑 t="正明真實"/>
<寅 t="明說真實"/>
<seg/>須菩提！如來是真語者、實語者、如語者、不誑語者、不異語者。
<寅 t="明法真實"/>
<seg/>須菩提！如來所得法，此法無實無虛。
<丑 t="重以喻明"/>
<寅 t="喻住法之過"/>
<seg/>須菩提！若菩薩心住於法而行布施，如人入闇，則無所見；
<寅 t="喻不住之功"/>
<seg/>若菩薩心不住法而行布施，如人有目，日光明照，見種種色。
<癸 t="結成"/>
<seg/>須菩提！當來之世，若有善男子、善女人，能於此經受持讀誦，則為如來以佛智慧，悉知是人，悉見是人，皆得成就無量無邊功德。
<辛 t="極顯經功"/>
<壬 t="約生福顯"/>
<癸 t="立喻"/>
<seg/>須菩提！若有善男子、善女人，初日分以恒河沙等身布施，中日分復以恒河沙等身布施，後日分亦以恒河沙等身布施，如是無量百千萬億劫以身布施；
<癸 t="顯勝"/>
<子 t="約福總示"/>
<丑 t="聞信即勝"/>
<seg/>若復有人，聞此經典，信心不逆，其福勝彼，
<丑 t="持說更勝"/>
<seg/>何況書寫、受持、讀誦、為人解說。
<子 t="舉要別明"/>
<丑 t="約教義明"/>
<seg/>須菩提！以要言之，是經有不可思議、不可稱量、無邊功德。
<丑 t="約緣起明"/>
<seg/>如來為發大乘者說，為發最上乘者說。
<丑 t="約荷擔明"/>
<寅 t="正顯"/>
<seg/>若有人能受持讀誦，廣為人說，如來悉知是人，悉見是人，皆得成就不可量、不可稱、無有邊、不可思議功德，如是人等，則為荷擔如來阿耨多羅三藐三菩提。
<寅 t="反顯"/>
<seg/>何以故？須菩提！若樂小法者，著我見、人見、眾生見、壽者見，則於此經，不能聽受讀誦、為人解說。
<子 t="結顯經勝"/>
<seg/>須菩提！在在處處，若有此經，一切世間天、人、阿修羅，所應供養；當知此處，則為是塔，皆應恭敬，作禮圍繞，以諸華香而散其處。
<壬 t="約滅罪顯"/>
<癸 t="標輕賤之因"/>
<seg/>復次，須菩提！善男子、善女人，受持讀誦此經，若為人輕賤，是人先世罪業，應墮惡道，
<癸 t="明滅罪得福"/>
<seg/>以今世人輕賤故，先世罪業則為消滅，當得阿耨多羅三藐三菩提。
<壬 t="約供佛顯"/>
<癸 t="明供佛"/>
<seg/>須菩提！我念過去無量阿僧祇劫，於然燈佛前，得值八百四千萬億那由他諸佛，悉皆供養承事，無空過者；
<癸 t="顯持經"/>
<seg/>若復有人，於後末世，能受持讀誦此經，所得功德，於我所供養諸佛功德，百分不及一，千萬億分、乃至算數譬喻所不能及。
<壬 t="結成經功"/>
<癸 t="明難具說"/>
<seg/>須菩提！若善男子、善女人，於後末世，有受持讀誦此經，所得功德，我若具說者，或有人聞，心則狂亂，狐疑不信。
<癸 t="明不思議"/>
<seg/>須菩提！當知是經義不可思議，果報亦不可思議。
<己 t="約心明無住以顯般若理"/>
<庚 t="深觀無住以進修"/>
<辛 t="發心無法"/>
<壬 t="重請"/>
<seg/>爾時，須菩提白佛言：「世尊！善男子、善女人，發阿耨多羅三藐三菩提心，云何應住？云何降伏其心？」
<壬 t="示教"/>
<seg/>佛告須菩提：「善男子、善女人，發阿耨多羅三藐三菩提者，當生如是心：『我應滅度一切眾生。滅度一切眾生已，而無有一眾生實滅度者。』
<壬 t="徵釋"/>
<seg/>何以故？須菩提！若菩薩有我相、人相、眾生相、壽者相，則非菩薩。
<壬 t="結成"/>
<seg/>所以者何？須菩提！實無有法發阿耨多羅三藐三菩提者。
<辛 t="舉果明因"/>
<壬 t="詳明"/>
<癸 t="明果"/>
<子 t="明無得而得"/>
<丑 t="舉問"/>
<seg/>「須菩提！於意云何？如來於然燈佛所，有法得阿耨多羅三藐三菩提不？」
<丑 t="答釋"/>
<seg/>「不也，世尊！如我解佛所說義，佛於然燈佛所，無有法得阿耨多羅三藐三菩提。」
<丑 t="印成"/>
<寅 t="如來印許"/>
<seg/>佛言：「如是，如是！須菩提！實無有法如來得阿耨多羅三藐三菩提。
<寅 t="反正釋成"/>
<卯 t="反釋"/>
<seg/>須菩提！若有法如來得阿耨多羅三藐三菩提者，然燈佛則不與我授記：『汝於來世，當得作佛，號釋迦牟尼。』
<卯 t="正釋"/>
<seg/>以實無有法得阿耨多羅三藐三菩提，是故然燈佛與我受記，作是言：『汝於來世，當得作佛，號釋迦牟尼。』
<子 t="明法法皆如"/>
<丑 t="約名號明如"/>
<seg/>何以故？如來者，即諸法如義。
<丑 t="約果德明如"/>
<寅 t="明無法"/>
<seg/>若有人言：『如來得阿耨多羅三藐三菩提。』須菩提！實無有法，佛得阿耨多羅三藐三菩提。
<寅 t="明一如"/>
<seg/>須菩提！如來所得阿耨多羅三藐三菩提，於是中無實無虛。
<丑 t="約諸法明如"/>
<寅 t="明即一切法"/>
<seg/>是故如來說：『一切法皆是佛法。』
<寅 t="明離一切相"/>
<seg/>須菩提！所言一切法者，即非一切法，是故名一切法。
<丑 t="約報身明如"/>
<seg/>須菩提！譬如人身長大。須菩提言：「世尊！如來說人身長大，則為非大身，是名大身。」
<癸 t="明因"/>
<子 t="正遣法執"/>
<丑 t="約度生遣"/>
<寅 t="標遣"/>
<seg/>須菩提！菩薩亦如是。若作是言：『我當滅度無量眾生。』則不名菩薩。
<寅 t="徵釋"/>
<卯 t="釋無法"/>
<seg/>何以故？須菩提！實無有法名為菩薩。
<卯 t="釋無我"/>
<seg/>是故佛說：『一切法無我、無人、無眾生、無壽者。』
<丑 t="約嚴土遣"/>
<寅 t="標遣"/>
<seg/>須菩提！若菩薩作是言：『我當莊嚴佛土。』是不名菩薩。
<寅 t="徵釋"/>
<seg/>何以故？如來說莊嚴佛土者，即非莊嚴，是名莊嚴。
<子 t="令達無我"/>
<丑 t="標示通達"/>
<seg/>須菩提！若菩薩通達無我法者，如來說名真是菩薩。
<丑 t="開佛知見"/>
<寅 t="明圓見"/>
<卯 t="明不執一"/>
<seg/>「須菩提！於意云何？如來有肉眼不？」「如是，世尊！如來有肉眼。」「須菩提！於意云何？如來有天眼不？」「如是，世尊！如來有天眼。」「須菩提！於意云何？如來有慧眼不？」「如是，世尊！如來有慧眼。」「須菩提！於意云何？如來有法眼不？」「如是，世尊！如來有法眼。」「須菩提！於意云何？如來有佛眼不？」「如是，世尊！如來有佛眼。」
<卯 t="明不執異"/>
<seg/>「須菩提！於意云何？恒河中所有沙，佛說是沙不？」「如是，世尊！如來說是沙。」
<寅 t="明正知"/>
<卯 t="明心行叵得"/>
<辰 t="喻眾明知"/>
<巳 t="引喻"/>
<seg/>「須菩提！於意云何？如一恒河中所有沙，有如是等恒河，是諸恒河所有沙數佛世界，如是寧為多不？」「甚多，世尊！」
<巳 t="悉知"/>
<seg/>佛告須菩提：「爾所國土中，所有眾生，若干種心，如來悉知。
<辰 t="釋明非心"/>
<seg/>何以故？如來說諸心，皆為非心，是名為心。
<辰 t="結成叵得"/>
<seg/>所以者何？須菩提！過去心不可得，現在心不可得，未來心不可得。」
<卯 t="明諸法緣生"/>
<辰 t="約福報明無性"/>
<巳 t="明福德"/>
<午 t="明福德因緣"/>
<seg/>「須菩提！於意云何？若有人滿三千大千世界七寶以用布施，是人以是因緣，得福多不？」「如是，世尊！此人以是因緣，得福甚多。」
<午 t="明緣會則生"/>
<seg/>「須菩提！若福德有實，如來不說得福德多；以福德無故，如來說得福德多。」
<巳 t="明報身"/>
<午 t="明色身非性"/>
<seg/>「須菩提！於意云何？佛可以具足色身見不？」「不也，世尊！如來不應以具足色身見。何以故？如來說具足色身，即非具足色身，是名具足色身。」
<午 t="明相好非性"/>
<seg/>「須菩提！於意云何？如來可以具足諸相見不？」「不也，世尊！如來不應以具足諸相見。何以故？如來說諸相具足，即非具足，是名諸相具足。」
<辰 t="約法施明體空"/>
<巳 t="明無法可說"/>
<午 t="對機則說"/>
<未 t="示說法無念"/>
<seg/>「須菩提！汝勿謂如來作是念：『我當有所說法。』莫作是念，
<未 t="釋有念即執"/>
<seg/>何以故？若人言：『如來有所說法。』即為謗佛，不能解我所說故。
<午 t="本無可說"/>
<seg/>須菩提！說法者，無法可說，是名說法。」
<巳 t="明聞者性空"/>
<午 t="請問"/>
<seg/>爾時，慧命須菩提白佛言：「世尊！頗有眾生，於未來世，聞說是法，生信心不？」
<午 t="遣執"/>
<seg/>佛言：「須菩提！彼非眾生，非不眾生。
<午 t="釋成"/>
<seg/>何以故？須菩提！眾生、眾生者，如來說非眾生，是名眾生。」
<巳 t="明無法可得"/>
<午 t="陳悟"/>
<seg/>須菩提白佛言：「世尊！佛得阿耨多羅三藐三菩提，為無所得耶？」
<午 t="印釋"/>
<seg/>如是，如是！須菩提！我於阿耨多羅三藐三菩提乃至無有少法可得，是名阿耨多羅三藐三菩提。
<壬 t="結示"/>
<癸 t="直顯性體"/>
<seg/>復次，須菩提！是法平等，無有高下，是名阿耨多羅三藐三菩提；
<癸 t="的示修功"/>
<seg/>以無我、無人、無眾生、無壽者，修一切善法，則得阿耨多羅三藐三菩提。
<癸 t="結無能所"/>
<seg/>須菩提！所言善法者，如來說非善法，是名善法。
<辛 t="顯勝結勸"/>
<壬 t="引喻顯"/>
<seg/>須菩提！若三千大千世界中所有諸須彌山王，如是等七寶聚，有人持用布施；
<壬 t="正結勸"/>
<seg/>若人以此般若波羅蜜經，乃至四句偈等，受持讀誦、為他人說，於前福德百分不及一，百千萬億分，乃至算數譬喻所不能及。
<庚 t="究極無住以成證"/>
<辛 t="明平等法界顯成法無我"/>
<壬 t="約度生明無聖凡"/>
<癸 t="明度無度念"/>
<子 t="標示"/>
<seg/>須菩提！於意云何？汝等勿謂如來作是念：『我當度眾生。』須菩提！莫作是念。
<子 t="釋成"/>
<seg/>何以故？實無有眾生如來度者，若有眾生如來度者，如來則有我、人、眾生、壽者。
<癸 t="明本無聖凡"/>
<seg/>須菩提！如來說：『有我者，則非有我，而凡夫之人以為有我。』須菩提！凡夫者，如來說則非凡夫。
<壬 t="約性相明非一異"/>
<癸 t="總顯如義"/>
<seg/>「須菩提！於意云何？可以三十二相觀如來不？」須菩提言：「如是，如是！以三十二相觀如來。」
<癸 t="別遣情執"/>
<子 t="遣取相明非一"/>
<丑 t="破解示遣"/>
<seg/>佛言：「須菩提！若以三十二相觀如來者，轉輪聖王則是如來。」須菩提白佛言：「世尊！如我解佛所說義，不應以三十二相觀如來。」
<丑 t="說偈結成"/>
<seg/>爾時，世尊而說偈言：「若以色見我，以音聲求我，是人行邪道，不能見如來。」
<子 t="遣滅相明非異"/>
<丑 t="標示切誡"/>
<seg/>須菩提！汝若作是念：『如來不以具足相故，得阿耨多羅三藐三菩提。』須菩提！莫作是念。如來不以具足相故，得阿耨多羅三藐三菩提。
<丑 t="結顯正義"/>
<seg/>須菩提！汝若作是念：『發阿耨多羅三藐三菩提者，說諸法斷滅相。』莫作是念。何以故？發阿耨多羅三藐三菩提心者，於法不說斷滅相。
<壬 t="約不受福德結無我"/>
<癸 t="結無我"/>
<子 t="明無我功勝"/>
<丑 t="引事"/>
<seg/>「須菩提！若菩薩以滿恒河沙等世界七寶布施；
<丑 t="較勝"/>
<seg/>若復有人知一切法無我，得成於忍，此菩薩勝前菩薩所得功德。
<子 t="明由其不受"/>
<seg/>須菩提！以諸菩薩不受福德故。」
<癸 t="明不著"/>
<子 t="請明其義"/>
<seg/>須菩提白佛言：「世尊！云何菩薩不受福德？」
<子 t="釋明不著"/>
<seg/>須菩提！菩薩所作福德，不應貪著，是故說不受福德。
<辛 t="明諸法空相結成法不生"/>
<壬 t="泯相入體"/>
<癸 t="約聖號明離去來"/>
<子 t="斥凡情"/>
<seg/>須菩提！若有人言：『如來若來若去、若坐若臥。』是人不解我所說義。
<子 t="釋正義"/>
<seg/>何以故？如來者，無所從來，亦無所去，故名如來。
<癸 t="約塵界明離一多"/>
<子 t="明微塵非多"/>
<丑 t="問微塵多否"/>
<seg/>「須菩提！若善男子、善女人，以三千大千世界碎為微塵，於意云何？是微塵眾寧為多不？」
<丑 t="明多即非多"/>
<seg/>「甚多，世尊！何以故？若是微塵眾實有者，佛則不說是微塵眾。
<丑 t="釋其所以"/>
<seg/>所以者何？佛說微塵眾，則非微塵眾，是名微塵眾。
<子 t="明微塵非多"/>
<丑 t="明非界名界"/>
<seg/>世尊！如來所說三千大千世界，則非世界，是名世界。
<丑 t="釋一即非一"/>
<seg/>何以故？若世界實有者，則是一合相。如來說一合相，則非一合相，是名一合相。」
<丑 t="示本離言說"/>
<seg/>須菩提！一合相者，則是不可說，但凡夫之人貪著其事。
<癸 t="約我見明離亦離"/>
<子 t="問答明義"/>
<seg/>「須菩提！若人言：『佛說我見、人見、眾生見、壽者見。』須菩提！於意云何？是人解我所說義不？」「世尊！是人不解如來所說義。
<子 t="釋成其故"/>
<seg/>何以故？世尊說我見、人見、眾生見、壽者見，即非我見、人見、眾生見、壽者見，是名我見、人見、眾生見、壽者見。」
<壬 t="結成不生"/>
<癸 t="正明不生"/>
<seg/>須菩提！發阿耨多羅三藐三菩提心者，於一切法，應如是知，如是見，如是信解，不生法相。
<癸 t="不生亦無"/>
<seg/>須菩提！所言法相者，如來說即非法相，是名法相。
<乙 t="流通分"/>
<丙 t="示勸流通"/>
<丁 t="示流通益"/>
<戊 t="引財施"/>
<seg/>須菩提！若有人以滿無量阿僧祇世界七寶持用布施，
<戊 t="明法施"/>
<seg/>若有善男子、善女人，發菩薩心者，持於此經，乃至四句偈等，受持讀誦，為人演說，其福勝彼。
<丁 t="示流通法"/>
<戊 t="直指本性"/>
<seg/>云何為人演說？不取於相，如如不動。
<戊 t="觀法緣生"/>
<seg/>何以故？「一切有為法，如夢、幻、泡、影，如露亦如電，應作如是觀。」
<丙 t="正結流通"/>
<seg/>佛說是經已，長老須菩提及諸比丘、比丘尼、優婆塞、優婆夷，一切世間天、人、阿修羅，聞佛所說，皆大歡喜，信受奉行。
</body>